---
title: שאלות ותשובות
subtitle: |
  יש לכם שאלה? כנראה שכבר ענינו עליה! מוזמנים לעיין בשאלות הנפוצות מטה
contact_text: |+
  נשארתם עם שאלות? צריכים חידודים? אנחנו תמיד זמינים עבורכם גם בטלפון 03-6969323

faqs_sections:
  - section_title: כללי
    faqs:
      - question: לאילו גילאים הגן מיועד ?
        answer: "הגן שלנו מקבל ילדימות החל מגיל שנה וחודשיים (כלומר, בחודש ספטמבר בו שנת
          הלימודים נפתחת, הילדימות יהיו בני שנה וחודשיים לכל הפחות). אנחנו
          מחנכים באהבה 4 קבוצות: שתי קבוצות צעירים ושתי קבוצות בוגרים. נכנסים
          בגיל שנה וחודשיים לגן לשנת הצעירים, לאחר מכן ממשיכים לשנת בוגרים. מי
          שהגיעו לגילאי טט׳׳ח (טרום טרום חובה) בסוף שנת הלימודים עוזבים את הגן
          בחיבוק גדול וממשיכים לגני עירייה."
      - question: באילו ימים ושעות אתם עובדים?
        answer: >-
          אנחנו עובדים בימים א'- ה' בין 7:45-16:30

          בימי שישי אנחנו עובדים לסירוגין- שבוע כן-שבוע לא בין השעות 7:45-11:45


          אם תיכנסו לעמוד הבית של האתר שלנו ותגללו עד למטה, תוכלו לראות את לוח החופשים, החגים והמועדים של שנת הלימודים הנוכחית כדי להבין בדיוק איך זה עובד.
        links: []
      - question: מה יחס מחנכת-ילד אצלכם?
        answer: >-
          בשכבת הצעירים: \

          בגילאי 1.2-1.6 יחס 1:7\

          בגילאי 1.6-2 1:8 \


          בשכבת הבוגרים:\

          בשתי הקבוצות 1:10\

          \

          נציין כי יחס המחנכות-ילדימות טוב יותר מהתקינה המחייבת בחוק הפיקוח על מעונות היום.
      - question: איך הכיתות מחולקות ?
        answer: |+
          בגן שלנו יש בסך הכל 4 כיתות: 2 כיתות צעירים ו-2 כיתות בוגרים 


      - question: "מה זה ילדימות? "
        answer: קיצור של ילדים וילדות
  - section_title: "הצוות החינוכי "
    faqs:
      - question: "יש למחנכות בגן תעודות מקצועיות? "
        answer: רוב מוחלט של הצוות החינוכי עבר הכשרה מקצועית לגיל הרך. חלק בצורת תארים,
          חלק למדו לימודי תעודה או הוכשרו במקצועות הטיפול וחלק בוגרות מסלולים
          אקדמיים אחרים. בנוסף, בשנה האחרונה שלחנו את הצוות שלנו להכשרה מקוצרת
          וממוקדת נוספת מטעם עיריית תל אביב בשיתוף עם מכללת סמינר הקיבוצים.
      - question: איך אתם בוחרים את הצוות ומפקחים על איכות החינוך ?
        answer: המשאב האנושי הוא הנכס האסטרטגי החשוב ביותר בארגון שלנו מאחר ויציבות
          ואיכות אנושית היא המפתח ליכולת לנהל וליצור תהליכי חינוך איכותיים
          ולבחור בדמויות שיכולות להתחבר ל DNA הארגוני שלנו. תהליך האיתור, הגיוס
          וההכשרה בגן שלנו מוקפד ומבוסס על מתודות והגיונות פעולה בהשראת ארגונים
          מוכרים מהארץ ומהעולם (נשבעים). תהליך המיון מתבצע בשלושה שלבים ורק לאחר
          מכן העובד/ת מתקבלים לעבודה בגן. תהליכי החפיפה בגן שלנו מועברים בצורה
          אחידה ומסודרת על מנת ליצור שפה חינוכית אחידה ואיכותית ככל שניתן. רוב
          צוות המחנכות וותיקות ועובדות בגן כבר מספר שנים. אנחנו מצידנו דואגים
          לשמר את האקלים המיטיב, המפתח והמתפתח של הארגון החינוכי שלנו ולהעניק
          להן תנאים שיעודדו את המשכיות ויציבות הצוות. אנחנו מזמינים אתכם לקרוא
          עוד על הצוות שלנו בעמוד הצוות
        links:
          - link_text: עמוד הצוות
            link_url: /#team-grid
      - question: "איך נדע שהצוות בגן מוכשר לעסוק בתחום ? "
        answer: בתפיסה הניהולית-חינוכית שלנו, אנשי ונשות החינוך צריכים להמצא בלמידה
          מתמדת, לכן ההכשרה המקצועית היא חלק אינהרנטי מהעבודה בגן שלנו. לאורך
          השנה הצוות עובר אחת לחודש "מעבדות חינוכיות" שעוסקות מחד בהעברת ידע
          מקצועי ומאידך בפיתוח כלים, יכולות וכישורי חיים. בנוסף לכך, אנחנו
          מקיימים בכל שנה שני סמינרים ויום הכשרה מרוכז. כל אלה מבטיחים אחידות,
          התפתחות ואיכות אישית ומקצועית בקרב הצוות שלנו.
  - section_title: חינוך
    faqs:
      - question: יש חוגים בגן?
        answer: לא. כלומר, לא באופן שאתם מכירים. בגן שלנו, אנחנו לא מביאים סדנאות וחוגים
          לילדים מן החוץ, את התכנים שמועברים לילדים אנחנו מפתחים בעצמנו- הצוות
          הפדגוגי המנהל וצוותי החינוך. אנחנו בוחרים לגן שלנו א.נשים עם עולמות
          תוכן מגוונים ומאפשרים להם ולהן ליצוק אותם לעשייה החינוכית. כך אנחנו
          מאפשרים למחנכות לבטא את מכלול היכולות שלהן ולילדימות להנות ממרחב מוכר,
          נעים ומאפשר ומחנכות שמכירות אותן היטב. אם כבר שאלתם לגבי עניין התכנים,
          ננצל את ההזדמנות לשתף שאנחנו מאמינים כי למידה משמעותית מתקיימת באופן
          עמוק ונרחב ומרחשת בכל מקום ובכל זמן ולא רק בצורת הקניית ידע פרונטלית.
      - question: "מה הגישה החינוכית שלכם באופן כללי? "
        answer: >-
          הגישה החינוכית שלנו התפתחה עם השנים ומבוססת על ההבנה כי כדי להיות בני
          אדם מאושרים, אנחנו צריכים להחזיק בשני כישורים מרכזיים: היכולת לנהל את
          עצמנו רגשית, והיכולת לחשוב באופן מסתעף ומולטי דיסיפלינרי. על בסיס שני
          הרבדים האלו בנויה רוב הגישה שלנו.

          בהתאם לכך, כלל הפעילות החינוכית שלנו לאורך היום בגן מחזקת בדרכים ישירות ועקיפות את תחושת המסוגלות והחוסן הנפשי של הילדימות, ומעודדות אותם ללמידה מורכבת ואינסופית. 


          הגן שלנו פועל על בסיס 5 ערכים מרכזיים:

          שאלנות - דיאלוג  פנימי וחיצוני ועבודה על בסיס שאלות- היכולת להכיל מגוון תשובות ודרכי פעולה, וחתירה ללמדנות. 

          משחקיות - שימוש בשפה מקדמת וחיובית, המבטלת את החשיבות העצמית של המבוגר ושואפת לדבר עם הילדימות בשפה שלהם- שפת המשחק. התנהלות מתוך כיף וקלילות וביטול האגו הקיים במערכות יחסים אנושיות.

          חזרתיות - דפוסי עבודה קבועים, החוזרים על עצמם ומאופיינים בטקסים. דרך פעולה זו מייצרת ביטחון ושליטה ואלו מייצרים אקלים רגוע ונעים. כך כולם יודעים בדיוק מה מצפה להם ומה נדרש מהם.

          אסתטיקה - עקרון עבודה המבוסס על מינימליזם, נגישות ופשטות. 

          כך הסביבה מנטרלת הסחות דעת, ומייצרת מרחב הממקסם את הזדמנויות ההצלחה. 

          פירוק פעולות - כל פעולה מורכבת ממספר פעולות קטנות. הפירוק שלהן מאפשר עבודה יעילה, ממוקדת ומוכוונת הצלחות. פירוק משימות מורכבות לחלקים קטנים מפשט את הפעולה והופך אותה ממכשול מאיים לאתגר נגיש. דרך זו מאפשרת לנו לאתר חסמים ולטפל בהם באופן ממוקד. 


          ערכי העבודה שלנו באים לידי ביטוי בכל מעגלי הגן: הכשרת הצוות, ההורים, הארגון וכמובן הילדימות. הם מהווים לנו מצפן שהופך את הפילוסופיה שלנו למציאות ברת קיימא ומייצרים שפה אחידה ונגישה לכל החברימות בגן.
      - question: "מה לגבי הדרכה הורית? "
        answer: >-
          כחלק מהאג׳נדה שלנו כארגון חינוכי אנחנו מאמינים כי תפקידו של הגן הוא
          להדריך לא רק את הילדימות אלא גם את ההורים. אנחנו מבינים כי רוב האנשים
          מגיעים לתפקיד ההורות מחוסרי כלים, מה שמוביל לתסכולים ואתגרים בבית.
          אנחנו יודעים עד כמה הידע ההורי חשוב ומשמעותי ליצירת ביטחון ואקלים
          מיטיב גם בבית, ולכן, לאורך השנה אנחנו מציעים להורים מגוון כלי דרכה
          שמאפשרים גם לכם להצטרף לשפה שלנו, הנה חלק מהם:


          1. הרצאות - בנושאים בוערים כמו פרידה מחיתולים, פיתוח חוסן נפשי, גבולות, תהליך ההסתגלות ועוד.

          2. פורום הורים - מפגש חודשי של כלל ההורים במבנה של שאלות ותשובות על נושא רלוונטי שעולה: קשר בין אחים, פרידה ממוצץ, פליי-דייטס, מעבר לגן עירוני. הפורום הוקם במטרה לייצר מעגלי למידה הוריים. ההבנה כי כולנו מתמודים עם שאלות וסוגיות דומות בהורות הובילה אותנו לפעולה לטובת יצירת קהילת הורים תומכת ומחזקת בגן שלנו.

          3. מאמרים ושיחות יעוץ - בהתאם לצרכים האישיים ולשינויים של כל משפחה אנחנו מאפשרים לקיים גם שיחות יעוץ פרטיות, ובמידת הצורך שולחים לכם מאמרים שכתבנו בעצמנו בנושאים משתנים שבכוחם להנחות ולהכווין אתכם. במקרים מסויימים נחבר אתכם לאנשי מקצוע פרטיים במידה ויש צורך מעמיק ופרטני יותר לטווח ארוך. 


          אנחנו מאמינים כי כל משפחה, בשלב מסויים, זקוקה להדרכה וייעוץ ומוצאים כי כשהייעוץ הזה קורה ״אין-האוס״ נוצרת הרמוניה והתהליכים הופכים טבעיים והומוגניים יותר.
      - question: "אפשר לראות קצת תכנים שלכם? "
        answer: >-
          בבבברור …


          אם תפשפשו טוב ביוטיוב ובאינטרנט, תוכלו למצוא חומרים שלנו.


          אם בא לכם לראות הרצאה לדוגמא יש כאן הרצאה שהעברנו להורים על פיתוח חוסן נפשי אצל ילדימות
        links:
          - link_url: https://www.youtube.com/watch?v=JCzittCdhJA
            link_text: לצפייה בהרצאה
      - question: "מה זה המרכז לחדשנות בגיל הרך הזה? "
        answer: מעבר לעבודה שלנו בגן, אנחנו פועלים לקידום איכות החינוך בגילאים הרכים
          ובכלל במגוון דרכים וצורות. חלקן וולנטריות ומתוך תפיסה חינוכית-חברתית
          פרו-אקטיבית וחלקן במסגרת הפעילות העסקית שלנו.המרכז לחדשנות בגיל הרך
          שלנו מציע מגוון הרצאות להורים, ארגונים ואנשי חינוך, שירותי ייעוץ
          ופיתוח חינוכי, ארגוני ועסקי וקורס ייעודי למנהלות ומנהלי גנים בלבד
          שיעשה לכן סדר בגן. אבל הכי טוב שתטעמו בעצמכם
        links:
          - link_text: למעבר לעמוד החממה לחדשנות בגיל הרך
            link_url: /democratic-center
      - question: מה זה חינוך דמוקרטי בגיל הרך ?
        answer: >+
          החינוך הדמוקרטי הוא זרם שהתפתח בישראל ומהווה המשך ישיר להוגי חינוך
          מוכרים מתוך הזרם ההומניסטי כמו יאנוש קורצ'אק, ג'ון דיואי, וז׳אן ז׳ק
          רוסו. 


          במילים פשוטות, גישת החינוך הדמוקרטי שמה במרכז את זכותם של הילדימות להיות אך ורק מה שהם רוצים להיות ולא מה שמבקשים מהם להיות. הנחת המוצא היא כי יצר האדם טוב מנעוריו וכי הוא נולד בעל יכולת למידה וחקרנות. עם הזמן המערכות השונות ותהליכי הסוציאליזציה משבשים את המסוגלויות הטבעיות האלו וכך נוצרת תלות בין ילדים למבוגרים ויכולת החשיבה העצמאית של הילדימות נפגעת. 



          הזרם מוכר בעיקר ביחס למענים שהוא נותן לגילאי יסודי ועל יסודי (בתי ספר דמוקרטיים). בכל הנוגע לגילאים, הגן שלנו הוא מן הראשונים בארץ שאימץ את הגישה חינוכית הזאת והחל להטמיע אותה ולשכלל את הביטויים שלה בארגון משנה לשנה. בנוגע לחינוך הדמוקרטי בגילאים הרכים ישנו מעין מתח בין המצוי לרצוי: מצד אחד הגישה מבוססת על מתן בחירה ודיאלוג עם הילדימות, ומן הצד השני בגילאי שנה וחצי המסוגלויות האלו עדיין אינן מפותחות דיין. במשך שנים של חקר ולמידה הצלחנו לדייק את עצמנו ואת הגישה החינוכית שלנו אל מול אותם מתחים בנסיון לזקק את התשובה לשאלה- מה זה בכלל גן דמוקרטי לגיל הרך?




          רוב החיים שלנו מורכבים מבחירות. אנחנו מכוננים את החיים שלנו ואת הדרך שבה אנחנו חווים אותם, אלא שלעיתים קרובות אנו מתקשים לעשות את הבחירות הנכונות עבורנו כי אין לנו את הבסיס הרגשי והמודעות הנדרשים לשם כך. אחת ממטרות העל החינוכיות בגן שלנו עוסקת ביכולת לפתח בקרב הילדים והילדות את הכלים שיאפשרו להם לנהל את ״כלכלת הבחירות״ שלהם בצורה נאמנה לעצמם. לצורך כך יש צורך בביסוס מצע רגשי תומך- כזה שיאפשר לילדימות להכיר את עצמם היטב ולהצליח להכיל את משמעותן של הבחירות מתוך מקום מודע ושלם. בהקשר הזה, בשנת הצעירים אנחנו מתמקדים בהיכרות פנימית, כל ילד וילדה עוברים מסע הבנה עצמית וסביבתית בתיווך המחנכות, ובשנת הבוגרים אנחנו מאפשרים לילדימות לנהל בעצמם את כלכלת הבחירות שלהם.


          עקרון נוסף ומרכזי בגישת הגן שלנו הוא מתן עצמאות מוחלטת לילדימות, כך שהשליטה בחייהם מצויה אך ורק בידם. אנחנו מאמינים כי זכותם של הילדימות להתלבש לבד, לשטוף ידיים ופנים, למלא את בקבוק המים שלהם, ולבחור מה ירצו לאכול. אנחנו כאן כדי לתווך ולהדריך אותם ברכישת כישורים אלו באופן שמותאם לשלבי ההתפתחות הפרטניים של כל ילד וילדהֿ. והתוצאה? ילדימות עצמאיים לחלוטין, שמנהלים את היום שלהם ממקום מודע, באקלים נעים ומקרב, מתוך תחושת אחריות אישית וקבוצתית. מכלול הפעולות האלו הן אלה שיוצרות בגן שלנו אקלים נעים ונינוח. 


          אתם בטח שואלים את עצמכם, אז מה, כל אחד עושה מה שהוא רוצה בגן? אין גבולות? לא ממש. 

          האמת היא שסדר היום בגן שלנו מאוד דומה לגנים שאינם מגדירים עצמם כ"דמוקרטיים", ההבדל המרכזי הוא בגישה (שעוברת בכל שדות הפעילות שלנו- מההורים, דרך הצוות ועד הילדים) ובסוגי התכנים. 




          בהקשר הזה, הגן שלנו שואף להציג לילדימות את העולם בצורה המהימנה ביותר. הילדימות הם חלק מקהילה ולכן עליהם לעמוד בכללים הנדרשים מהם, ולקחת חלק פעיל לאורך כל היום, תוך שיח מתמיד על הכללים והבחירה העצמית של כל ילד וילדה היכן להתמקם. אנחנו רואים יום יום שכשפונים לילדימות בדרך מגייסת ומכבדת, הם משתפים פעולה ולוקחים אחריות על כל הפעולות הנדרשות בשגרת היום יום בגן. 

          כמו בחיים שלנו המבוגרים, אנחנו תמיד נעים על הציר שבין האינדיבידואלי לקולקטיבי- בין האני לחברה. אפשר לומר שאומנות התנועה על הציר הזה היא למעשה חלק גדול ממלאכת החיים. 

          ואם לא בא לכם לקרוא, אתם יכולים גם לצפות בסרטון קצרצר שיסביר לכם קצת יותר טוב על העניין


        links:
          - link_text: "למעבר לצפייה בסרטון "
            link_url: https://www.youtube.com/watch?v=v6T_omQejcw&list=PL7AGXgqxnFnm3Okpj3Hkqy5ZfDfQQq0Nc&index=2&t=3s
  - section_title: תזונה ובריאות
    faqs:
      - question: מה אוכלים בגן?
        answer: "ואי, אחלה אוכל. התזונה בגן שלנו מבוססת על המון ירקות, המון קטניות וכמה
          שיותר טחינה. כמובן שיש גם פחמימות ופעמיים בשבוע יש גם בשר (פעם אחת
          עוף, ופעם אחת בקר). אנחנו לא מזינים בחלב ומוצריו ולעיתים רחוקות בביצים
          (שניתן גם להפריד) כשחנצ'וק מנהלת המטבח שלנו מכינה שקשוקה. התפריט של
          הגן נבנה יחד עם תזונאית מומחית לילדים. אנחנו אוכלים בגן ארוחת בוקר
          וצהריים ולקראת סוף היום אנחנו מתפנקים בכריכים ופירות. והכי מגניב,
          התחלנו השנה מסורת- בימי שישי אוכלים חומוס ביתי הום-מייד. חשוב לחנך גם
          לחומוס :) אם בא לכם לראות בדיוק מה אוכלים, אפשר לראות את התפריט באתר
          שלנו "
        links:
          - link_text: למעבר לעמוד תזונה בגן
            link_url: /gan/tzona
      - question: מה המדיניות לגבי חטיפים וממתקים?
        answer: בגן שלנו אנחנו לא מגישים לילדימות ממתקים או חטיפים כלל. בסוף היום אנחנו
          מגישים כריך עם ממרח מפנק- חלבה/ תמרים/ ריבה ופירות טריים ומתוקים.
      - question: ואם יש לי אלרגיות?
        answer: >
          תלוי אילו ובאיזו רמה. זה נושא מאוד רגיש וספציפי- עדיף שנדבר על עניינים
          כאלה באופן אישי
      - question: יש אופציה לתזונה צמחונית/ טבעונית?
        answer: כן
      - question: "ישנים בגן? "
        answer: >
          כן. הגן שלנו הוא גן ישן, כלומר כל הילדימות בגן הולכים לישון שנת צהרים
          (ושנת בוקר למי שצריך). 

          המעבר לגן עירוני בגילאי טט״ח מבלבל אותנו וגורם לנו לחשוב שילדימות כבר לא זקוקים לשנת צהרים או שהיא פוגעת בשנת הערב אך הדבר לא תמיד נכון. במקרה שלנו, אנחנו לא מבטלים בצורה יזומה את שנת הצהריים של הילדימות, אלא אם כן הצרכים הגופניים שלהם השתנו והצורך שלהם בשינה הצטמצם מעצמו בהדרגה. לקראת סוף שנת הבוגרים, במידה וישנם ילדימות שכבר לא נרדמים, הצוות מציע משחק חופשי ושקט בחדר האומנות/ הספריה בזמן המנוחה. מעבר לזה, כמו בכל יתר התהליכים ההתפתחותיים בגן שלנו, במידה ותרגישו קושי בשינה, ובאופן ספציפי בנוגע לשנת הערב, תוכלו להתייעץ איתנו באופן פרטני וננסה יחד להציע פתרונות. 
      - question: הגן מחוסן ?
        answer: >
          כן. במעמד הרישום הורי הגן חותמים על נספח לחוזה על פיו הם מתחייבים לחסן
          את ילדיהם. 

          במידה וישנה בעיה רפואית חריגה שלא מאפשרת מתן חיסון ספציפי- יש להביא לכך אסמכתא רפואית

          * התשובה מתייחסת לחיסונים המומלצים בגילאים הרכים על ידי קופות החולים וטיפת חלב. 
  - section_title: "רישום לגן "
    faqs:
      - question: איך עובד תהליך הרישום לגן ?
        answer: >-
          כדי לשמור על מרחב חינוכי בטוח ונעים עבור הילדימות, הרישום לגן מתבצע
          בצורה של ימים פתוחים מרוכזים. 


          1. כדי להרשם לימים הפתוחים, מלאו את כל הפרטים שלכם דרך עמוד הרישום לגן, שלחו אלינו והמתינו לקבלת מייל אישור (לפעמים לוקח לנו קצת זמן לענות, אל דאגה, אנחנו עונים לכולם). 

          2. מרגע שקיבלתם אישור, הפרטים שלכם נשמרים ברשימת המתעניינים לקראת שנת הפעילות הבאה. 
             כל שנותר לכם בשלב זה הוא להמתין בסבלנות עד הימים הפתוחים. 
          3. סביב חודש דצמבר-ינואר אנחנו מתחילים להזמין הורים שפנו אלינו לימים פתוחים לפי סבבים. אנחנו פונים לפי סדר ההמתנה ופרמטרים משתנים נוספים  (למשל מגדר, קבוצת גיל וכו')

          4. בימים הפתוחים עצמם אנחנו עורכים סיור בגן, משתפים בכל המידע, ועונים על כל השאלות שיהיו לכם בסבלנות וחיוך. בסיום הימים הפתוחים אנחנו מאפשרים לכם לבצע בפועל את ההרשמה לגן. 


          **שימו לב:** 


          * אישור קבלת המייל אינו מבטיח שנוכל להזמינכם לימים הפתוחים 

          * ההרשמה מתאפשרת על בסיס מקום פנוי עד לסיום היצע המקומות. כלומר, אנחנו ממשיכים להזמין קבוצות לימים הפתוחים עד לסיום ההרשמה. 

          * לצערנו, מספר המקומות בימים הפתוחים ובגן מוגבל ולא נצליח להזמין את כל המשפחות הנהדרות שפונות אלינו
        links:
          - link_text: "למעבר לעמוד הרישום לגן "
            link_url: /signup/
      - question: "אחרי שהרישום הסתיים, יש רשימת המתנה? "
        answer: 1. בהחלט. אפשר לשלוח מייל עם הפרטים שלכם דרך עמוד הרישום לגן ולבקש להכנס
          לרשימת ההמתנה (יש לציין אם לשנת הפעילות הנוכחית או הבאה). במידה ויתפנה
          מקום רלוונטי עבורכם, ניצור אתכם קשר בשמחה, נזמין אתכם לסיור התרשמות
          בגן ונאפשר לכם להירשם.
        links:
          - link_text: "למעבר לעמוד הרישום לגן "
            link_url: /signup/
      - question: "ואם אני רוצה להתעניין ברישום לשנת הפעילות הנוכחית? "
        answer: >
          גם, אפשר לשלוח מייל ולבקש להירשם ברשימת ההמתנה לשנה הנוכחית. מה שכן,
          אנחנו מסייגים ואומרים שהגן נמצא ברישום מלא. לרוב לא מתפנים מקומות
          במהלך השנה. בפעמים שזה כן קורה, אנחנו כמובן מזמינים את הפונים שנמצאים
          ברשימות ההמתנה. 
      - question: "נרשמתי ברשימת ההמתנה, מה הסיכוי שיתפנה מקום? "
        answer: בכנות, לצערנו אנחנו לא יודעים להעריך מה הסיכוי שיתפנה מקום. אנחנו כן
          יכולים לומר שזה בדרך כלל קורה בין החודשים מאי לספטמבר.
      - question: כמה עולה הגן?
        answer: |-
          נכון לשנת הפעילות תשפ''ג, העלות החודשית לגן שלנו עומדת על 4,600₪
          ועוד תשלום חד פעמי על סך 150 ש''ח עבור ביטוח בתחילת השנה. 
          זה כולל הכל. אין עלויות נוספות מעבר לכך במהלך השנה.
---
