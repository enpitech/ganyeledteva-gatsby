---
title: שבוע של צבעים, מכוניות והרבה מוסיקה
date: 2023-06-16T08:38:21.107Z
---
**שבת שלום לכל משפחות הגן,**

השנה תכף נגמרת, קולטים?!?

בחודש הבא כבר יתקיימו מסיבות הסיום שלנו, והילדימות והצוות כבר החלו בהכנות לקראתן. המסיבות מתקיימות בגן ואפשר להגיע עם הורה אחד או שניים, ללא אחים או משפחה נוספת. בשבוע הבא נרחיב כיצד נראות מסיבות הסיום שלנו – הן ממש כיפיות ומרגשות!

בינתיים, שריינו תאריכים: 

1. **מסיבת סיום צעירים:** 13.7.22, יום חמישי בשעה 17:00. משך הארוע כשעה.

2. **מסיבת סיום בוגרים**: 27.7.22, יום חמישי בשעה 17:00. משך הארוע כשעה וחצי. 

שימו לב **שבשני התאריכים הגן יסיים את פעילותו בשתי השכבות בשעה 16:00** כדי לאפשר לצוות לנקות, לארגן ולהתכונן.

 

**בינתיים שבת שלום,**

**עומרי, אחינועם וכל צוות גן ילדי הטבע הדמוקרטי**

 

## **שכבת הצעירים**

השבוע המשכנו לעסוק בנושא הגאווה, והתחלנו להעמיק את השיח שלנו על כלי תחבורה, ובפרט סוגים שונים של משאיות עבודה.

**צבעים וגאווה**

כמו בכל המועדים והחגים שאנחנו מציינים בגן, גם לחודש הגאווה אנחנו מתייחסות בגן דרך סמלים וערכים שמתאימים לגן ולילדימות בגיל הרך – הצבעוניות של הדגל, הייחודיות של כל אחת מאיתנו והגאוה שלנו כל אחת במי שהיא. בשבועיים האחרונים עבדנו המון עם צבעים. התבוננו בדגל הגאווה, וראינו כמה הוא צבעוני ועושה לנו שמח בלב – "כמו קשת בענן", אמרו הילדימות. נופפנו בדגלים ושרנו את שיר הצבעים. ערבבנו צבעי ידיים וראינו איך צהוב ואדום הופכים לכתום, איך כחול ואדום הופכים לסגול, ואיך אדום ולבן הופכים לוורוד. לקחנו את תיבת הלגו שלנו, שפכנו אותה על הרצפה, והתחלנו למיין אותה לפי צבעים בפסים ארוכים, כמו בדגל. עשינו את זה גם עם המגנטים והסברסים שלנו – איזה כיף שיש לנו כל כך הרבה חפצים צבעוניים!

במפגש, התבוננו זו על זה, וראינו שלכל אחד צבע שיער מעט שונה – לאלו בהיר יותר, לאחרים כהה יותר, חלק כמעט צהובים, ואחרים כמעט שחורים! ישבנו בזוגות והסתכלנו על העיניים של השנייה: באיזה צבע הן? ראינו הרבה עיניים חומות וכחולות, וגם מעט ירוקות! איזה כיף שכולנו שונים זה מזו – אחרת היה לנו ממש קשה להבדיל בינינו!

חשבנו שוב על כל הדברים שאנחנו יודעים לעשות בעצמנו, והילדימות סיפרו  בשמחה: "אני יודעת לחלוץ סנדלים לבד", "אני שוטפת ידיים לבד", "אני נעלתי את הנעליים". שמנו לב שאנחנו מרגישים קצת שמחה כזו כשאנחנו מצליחים לעשות משהו שהיה לנו קשה – סיפוק וגאוה.

 

**משאיות עבודה**

בין אם בחצר או בכיתה, השנה אנחנו נהנים משכבה של חובבי משאיות ומכוניות מושבעים. לא משנה עד כמה מתרחשים בחצר דברים מעניינים, כשאנחנו שומעים את צפצוף הרוורס של המשאיות הנכנסות לרחובנו הצר רוב הידיים נעצרות והעיניים נישאות למעלה, לראות מה מתרחש: האם אוטו הזבל הגיע, או אולי משאית גרר שמביאה מכונית שהתקלקלה למוסך השכן? ואולי זה אוטו מנקה רחובות שהמברשות שלו מצחצחות את הכביש? מדי פעם אנחנו שומעים סירנות ותוהים – זה אמבולנס, או כבאית אש, או אולי מכונית משטרה?

בחצר שלנו אנחנו אוהבים להסיע את מכוניות החצר, להכניס את הטרקטורים לארגז החול ולתת להם לשאת חול ולהעבירו ממקום למקום. ומה נעשה אחרי שהטרקטורים סיימו לעבוד? הם מלאי חול ובוץ! פתחנו עמדת שטיפת מכוניות – לקחנו פיילה עם מים וקצת סבון, סמרטוטי ניקיון קטנים, והתחלנו לקרצף את המשאיות עד שהן שוב נראו נקיות ומבריקות!

אחת הפעילויות הפופולריות בחצר היא גם רכבת ארגזים, כשאנחנו רואים את ראובנה מוציאה ארגזים אחרי משלוח הירקות שלנו, אנחנו לרוב עוצרים אותה ומבקשים את הארגזים לעצמנו! הילדימות אוהבים לבנות בהם כל מיני מבנים – אבל הכי הם אוהבים, רכבות, כבאיות ומשאיות. לפעמים אנחנו מוסיפים גם גלגלים, הגה, כף קדמית של טרקטור – אבל לרוב אנחנו פשוט משתמשים בדמיון שלנו!

התבוננו על המשאיות והטרקטורים של החצר שלנו – ושמנו לב שלכל סוג יש חלקים שונים, אבל לכולן יש גם דברים משותפים. כמו שלכל הילדימות צבעים קצת שונים וקול קצת שונה – אבל לכולנו יש עיניים ופה; כך גם לטרקטורים ולמשאיות יש לפעמים צבעים שונים וחלקים מיוחדים – אבל לכולם יש, למשל, גלגלים, קבינה והגה.

בעבודה שלנו בחימר השבוע התחלנו ליצור כדורים קטנים ולמעוך אותם לגלגלים פחוסים. גלגלנו את החימר ויצרנו נחש/ גליל עבה, וניסינו לחבר אליו את הגלגלים. זה נראה כמו טרקטור!

בשבועות הקרובים נמשיך להתעמק בנושא המשאיות והטרקטורים,

בינתיים מחכות לכם בגן ביום ראשון – לא לשכוח סדינים נקיים ובקבוקים מלאים!

**צוות שכבת הצעירים: יגאל, נופר, אלמוג, מיכל, עדי, תניה, רוני ומייקי (שהתארח אצלנו בשכבה והיה לנו ממש כיף איתו!)**



## **שכבת הבוגרים**

סוף השנה תכף כאן, והגיע הרגע לפרוח עם הנושא שהכי אהבנו השנה- מוסיקה!  השנה המוסיקלית שלנו התחילה מצורך של שכבה ושל צוות, וכמובן שכל סדר היום שלנו נשען על צלילים המניעים אותנו ומזכירים לנו מה קורה עכשיו.

למשל, כשמגיע הזמן להפסקת המים אנו נשמיע את <https://youtu.be/KQetemT1sWc> והילדימות יבינו שהגיע הזמן להפסקה קבוצתית. מה קורה כשהגיע הזמן לסדר את הכיתה או החצר? נשמיע את https://youtu.be/MKUex3fci5c וכמו קסם כל הילדימות יפסיקו את המשחק ויתחילו לסדר(: 

זהו כלי מדהים המאפשר אווירה עצמאית תומכת ומאפשרת בחצר. בעזרת המוסיקה הילדימות מצליחים לארגן את סדר היום מבלי לקרוא שעון ויודעים באיזה שלב הקבוצה השניה נמצאת…. למשל אני שומעת את שיר הסידור עולה מהחלון – הקבוצה השנייה מסדרת ואנחנו עוד מעט נצא לחצר(:

התחלנו להעמיק ולשאול מהי מוסיקה בכלל? רצף של מנגינות, צלילים ושירים.

שירים- מנגינות עם מילים 

נעימה/מנגינה- מנגינות בלי מילים

למשל [ענן על מקל - מנגינה](https://youtu.be/yHggIjoy-jI) זיהינו כלי נגינה אבל לא היו מילים או סיפור רקע… דייקנו יחד שיש מנגינות מבלי שחיברו להן מילים. הקשבנו למנגינה יחד וניסינו להרגיש את הצלילים…הילדימות סיפרו שהרגישו תחושה של שלווה, נעים לי, המנגינה עצובה, שמחה.. 

**ברבור אפור** 

במהלך השבוע הקשבנו ל [אגם הברבורים](https://youtu.be/9cNQFB0TDfY). התחלנו עם הנעימה המרגשת והוספנו סיפור על משפחה של ברווזים וביצה תועה אחת.. על ברווז אחד שנולד שונה מאחיו ואחיותיו שיצא לחפש ברווזים שדומים לו וגילה שהוא פשוט ברבור… הילדימות היו מרותקים ומרוגשים מהסיפור והמנגינה שמלווה אותנו.  לאחר מכן דיברנו על סוגי ריקוד שונים ואיך הם יכולים להעביר לנו סיפור שלם בלי מילים. 

ביום חמישי פתחנו מקרן בכיתה והתבוננו ברקדניות ורקדני בלט מקפצים בעדינות ומספרים סיפור על אגם של ברבורים.

מה צריך כדי ליצור צליל? התחלנו מהגוף שלנו- צריך חיבור בין שניים למשל נקישה בלשון(לשון וחיך) מחיאת כף(שתי ידיים)…תיפוף על הגוף. שיחקנו את משחק זיהוי הצלילים [חידון צלילי גוף](https://www.youtube.com/watch?v=b_Y37yFuDmI) שהיה מאוד מאתגר ומפתיע.  

**נייר קסם** 

לפעילות החומר השבוע הכנסנו נייר אלומיניום הילדימות התבוננו בהשתקפות שלהם שהיתה קצת עקומה ומצחיקה. 

לאיר מכן הם צבעו וציירו על נייר האלומיניום בטושים הנייר משמיע צליל כשמציירים עליו,מזיזים אותו או מקפלים אותו…. לאחר שסיימנו לצייר התזנו בעזרת שפריצר מים על הנייר איזה צליל קסום הנייר והמים הפיקו שנפגשו כמעט כמו פעמונים… את האלומיניום הרטבנו כי הבטחנו קסם(: הנחנו על הנייר הרטוב דף טיוטא פשוט הידקנו והרמנו מה יצא על הדף? כתמי צבע מרהיבים שהתערבבו ויצרו צבעים חדשים.

בשבועות הקרובים נמשיך להעמיק בנושא המוסיקה שאנחנו כה אוהבים, נתופף, נפרוט, נאזין ונרקוד עם הצלילים.

בינתיים - לא לשכוח סדינים נקיים ובקבוקים מלאים ביום ראשון!

**צוות שכבת הבוגרים - אורטל, אורית, גבי, חוה, רוני ומייקי**