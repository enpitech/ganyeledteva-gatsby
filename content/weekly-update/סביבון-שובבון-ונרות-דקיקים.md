---
title: סביבון שובבון ונרות דקיקים
date: 2021-11-25T20:10:01.211Z
---
**שבת שלום!**

כמה הודעות ממש חשובות:

1. **שימו לב: ביום ראשון 5.12 הגן בחופש חנוכה.** 
2. **מסיבות חנוכה** - אז חנוכה הגיע, ועימו המסיבות הראשונות של הגן יחד אתכם השנה!

מזכירות שוב את תאריכי המסיבות:

**המסיבה של שכבת הבוגרים תתקיים ביום שני ה-29.11.21 בשעה 17:30-18:30 בג**ן. 

**המסיבה של שכבת הצעירים תתקיים ביום שלישי ה-30.11.21 בשעה 17:00-18:00 בגן.**

\*\** **שימו לב - ביום זה נבקש לאסוף את ילדי וילדות שכבת הצעירים עד השעה 16:00,** כדי שגם אנחנו וגם הילדימות נספיק להתארגן. נבקש גם מהורי הבוגרים להתחשב ולנסות להגיע ביום שלישי עד 16:00, כדי שנספיק לארגן גם את חללי הבוגרים בזמן למסיבה המוקדמת.

3. **רישום לשנת תשפ״ג**: בתחילת השבוע ישלח אליכם מייל מסודר עם כל הטפסים. המייל ישלח רק למשפחות שהרישום לשנה הבאה רלוונטי עבורן, כלומר ילדימות בוגרים מדי שגילם עובר את תקרת גיל הרישום לא יקבלו מייל כזה. פתיחת הרישום הפנימי תהיה בין התאריכים 6.12-15.12. כל שאר הפרטים ישלחו במייל. 

4. **כניסה לגן עם חפצים/אוכל**: אנחנו רוצות להזכיר לכם כי בבקרים לא תוכלו להיכנס לגן עם משחק/חפץ/אוכל ביד. מעבר לכך שיש בגן ילדים עם אלרגיות מזון ולכן איננו יכולים לאפשר הכנסת מזון מן החוץ, יש כאן עניין חברתי מבחינתנו. כשילד נכנס לגן עם לחמניה/עוגיה/חטיף, גם חברים אחרים רוצים – ובצדק.

לגבי משחק - כשילד/ה נכנסים לגן עם משחק לרוב מאוד קשה להם לשחרר אותו. בגן שלנו כל המשחקים שייכים לכולם וברגע שיש חפץ ששייך למישהו אחד האיזון מופר. למה? כי החברים גם רוצים לשחק בחפץ אבל הילד/ה לא מסכימים כי זה שלהם – גם כן בצדק. מעבר לכך, קשה לנו לשמור על משחק בודד בתוך הגן והוא עלול ללכת לאיבוד בין שלל המשחקים שיש בגן. חשוב להדגיש שאנחנו לא מדברים על חפץ מעבר שמסייע לילד/ה בקושי ספציפי - זהו חפץ שהוסכם ותואם עם הקפטניות.

זה צריך להיות כלל מוקפד והילדימות מכירים אותו. כשאתם מסבירים להם מדוע, נסו להימנע ממשפטים כמו "המחנכת לא מרשה", ולתת הסבר הגיוני. אנחנו רוצים שהילדימות יבינו שיש כללים הגיוניים שכולנו – אתם וגם אנחנו – מסכימים עליהם.

אנחנו מבינות שלעתים הנשנוש או המשחק עוזרים לכם ולילדימות בדרך לגן, וזה בסדר גמור. כדי שלא ליצור מצב שבו בשער הגן הילדימות צריכים להיפרד גם מכם וגם מהחפץ שבידם, מציעות לכם לעצור רגע, לשבת על החומה/מדרגות ממול ולסיים את הנשנוש יחד, או לבקש להכניס יחד את המשחק לתיק (למשל, להשכיב את הבובה לישון בתוך התיק). כך תרוויחו כמה דקות קלילות, בהן אפשר גם לצפות בחברימות האחרים הנכנסים לגן, לשים לב מי כבר הגיעו – במקום כמה דקות של ריב על משחק בכניסה.

טיפ נוסף לגבי נשנוש: אם מטרתו אינו השבעה אלא הרגעה, חישבו מראש איזה גודל נשנוש יספיק לילדימות בדרך אבל לא יותיר אתכם מחוץ לגן אוכלים במשך חצי שעה :) הכינו כריך קטן, ביסקויט או שקית עם מעט דגני בוקר - בדיוק מה שמספיק לכם לדרך.

5. **בגדי חורף:** בבקשה שימו לב שאתם שולחים בתיק סט בגדים נוסף בכל יום וגם גרביים נוספות ותיק לבגדים רטובים/ מלוכלכים. כשיורד גשם, אנחנו יוצאים לחצר לחקור וזה כרוך לפעמים בהרטבות :) חשוב שלילדימות תהיה אלטרנטיבה בתיק למצב שבו קצת התרטבנו. אפרופו גרביים, אנחנו הכי משתדלות, אבל כוח העל של גרביים להעלם הוא הרבה מעבר לכישורים שלנו, ולכן, לפעמים למרו כל המאמצים שלנו, חלק מהן יעלמו… פשוט הקפידו על זוג ספייר בתיק.

**שבת של מנוחה !**

**צוות גן ילדי הטבע הדמוקרטי**



## שכבת הצעירים

החורף הגיח לו לרגע בשכבת הצעירים ובתחילת השבוע הגענו לגן וגילינו שהוא מלא מים! החברימות סיפרו שהם שמעו את הגשם בבית ושהוא בא לבקר גם בגן! המשכנו להתכונן גם לחנוכה שממש תכף מגיע. טיטי הביאה לנו הפתעות מאירות, הכרנו שיר חדש שגרם לנו להסתובב סחור סחור וחקרנו בחצר את נפלאות הגשם והטבע.

לפני שנמשיך קצת הודעות:

* בכיתות עוד חמים ונעים בינתיים, אבל ממש תכף צפוי להגיע החורף, וזו הזדמנות טובה להתחיל להביא לנו שמיכות חורף עבות יותר. נבקש לא להביא שמיכות ענק, אלא שמיכות ילדימות חמימות. בתמורה נחזיר לכם את שמיכות הקיץ לכביסה ואחסון עד לקיץ הבא!
* ביום ראשון ניפגש כרגיל בגן, עם סדינים נקיים ובקבוקים מלאים.

ובחזרה לעדכון:

אחרי סופ"ש גשום וסוער במיוחד קיבלנו את החברימות לגן מלא במים, בארגז החול גילינו שלוליות של בוץ והחברימות קיבלו הזדמנות לערב את כל החושים - לחוש את הבוץ, להריח את הגשם על הדק להרגיש את המים הקרירים - מי הגשמים :)

לאט לאט השמש חזרה להאיר ולחמם את הגן, ואידתה את כל המים ששטפו את החצר. בזמן שהשמש אידתה את מי הגשמים לנו נוצר גשם פרטי בחצר! איך, אתם שואלים?!

כל המים שהתאדו עלו לתקרת הארגז השקוף שלנו בחצר, ונוצרו לנו המווןןן טיפות של מים. צפינו בטיפות נעות על תקרת הארגז, מתחברות אחת עם השניה ומטפטפות כמו גשם משמיים. הרגשנו, מרחנו, ובעיקר התפעלנו מכוחות השמש והמים. זוהי גם דוגמה מצויינת ללמידה שמבוססת על הסקרנות של הילדימות - הם אלה שקראו לנו להתבונן ב"גשם בקופסא" ורצו להבין מאיפה המים.

עוד חבר הגיע לבקר בגן אחרי הסערה, חשופית קטנה זחלה לה על הדק שלנו, היו לה 2 מחושים, היה לה גם ריר דביק, אך לא הייתה לה קונכייה. איפה הבית שלה?

עקבנו אחרי החשופית בתקווה לראות איפה הבית ובסוף ראינו אותה זוחלת לה לתוך חריץ בדק. נפרדנו ממנה לשלום  וקיווינו שתחזור לבקר עם הגשם הבא.

**חג האורים ושאר חגיגות**

אחרי שהשמש האירה ויבשה את הגן, שאלנו את החברימות, מה עוד מאיר?

מה יכול להאיר לנו את החושך? האור בתקרה, פנסים, ומה עוד? טיטי היקרה שלנו הביאה איתה הפתעה צבעונית: נרות חלקלקים, חלקים דקיקים, חלקם עבים ועגולים, חלקם לבנים וחלקם צבעוניים. ניסינו להריח, להרגיש, ללחוץ ולמשוך, וגילינו שהנרות מאוד שבריריים. כששוברים את הנר, שני החלקים נותרים מחוברים! חוט ארוך מחזיק אותם מחוברים - הפתיל. החזקנו את הנרות, שרנו "נר לי", ואז חשבנו: מה עושים עם הנרות? יום הולדת! השיבו החברימות.

ואכן, השבוע היו לנו שני ארועים מרגשים: קודם חגגנו יום הולדת לטיטי הבובה שלנו! שרנו לה שירים, הרעפנו עליה חיבוקים, ולבסוף, טיטי גם הביאה לנו עוגת תפוזים! טיטי כיבתה את הנר שלה בעזרת פוווו גדול, וחילקה לכולנו עוגה! כן, טיטי היא הראשונה שחוגגת יום הולדת בשכבה שלנו, ובצורה זו אנחנו יכולים להכין את הילדימות לצפוי להם ביום ההולדת שלהם עצמם. אחרי שחגגנו לטיטי, הגיעה גם חגיגה לאיתי, שחילק לנו עוגת גזר טעימה וקיבל חיבוקים נרגשים מכל הילדימות. מזל טוב לאיתי שלנו!

![](/assets/pics/uploads/יום-הולדת-לטיטי.jpeg "טיטי מכבה את הנר")

**חג הסביבונים**

סימן חשוב נוסף של חג החנוכה הוא הסביבון, והוא גם נותן לנו הזדמנות לעבוד הרבה על הסיבובים שלנו! ביום אחר, טיטי הביאה לנו הפתעה עגולה ומסתובבת - סביבון צבעוני! ראינו איך הסביבון מסתובב על הרגל שלו, וניסינו לגעת בו. אבל אוי! ברגע שנוגעים בו, הסביבון מתעייף ונח! ניסינו גם אנחנו לתפוס ולסובב אותו בעזרת אגודל ואצבע.

בנוסף, השבוע למדנו שיר חדש - "[סביבון שובבון](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwjbqaSoq7T0AhUWiv0HHcwKCnEQwqsBegQIAhAB&url=https%3A%2F%2Fwww.youtube.com%2Fwatch%3Fv%3DAN3NAyGpRaI&usg=AOvVaw1sGkKx82D_uPXa8qA05DEc)", שהפך ללהיט השבוע. הוא נותן לנו הזדמנות להסתובב סחור סחור כמו סביבונים ואז לעצור ו"להתחבא", ושוב להסתובב כמו סביבונים ולעצור. החזרתיות של הסיבוב והעצירה מלמדת את החברימות להיות קשובים בדרך משחקית ומהנה.

ואיך הסביבון מסתובב? יש לו רגליים כמונו? לסביבון יש רגל אחת- ציר שבעזרתו הוא מסתובב, האם אנחנו גם יכולים להסתובב כמו סביבון? ישבנו על הטוסיק, הרמנו את הרגליים לאוויר והסתובבנו בעזרת הידיים, חלק גדול מהחברימות הצליחו לעשות את הפעולה במלואה וחלק הצליחו להסתובב על הטוסיק בלי להרים את הרגליים, אבל חיוך היה לכולם!

אחד החברים בחר להסתובב על שתי רגליו בזמן השיר ופתאום כל החברים נעמדו על הרגליים פרשו ידיים לצדדים והסתובבו, מרגש לראות שהם מרגישים בנוח להביא את עצמם לידי ביטוי מול הקבוצה והמחנכות :)

שוב מזמינות אתכם להשמיע את השירים בבית ולצפות בילדימות בפעולה.

בשבוע הבא נעמיק בשיח על חנוכה וניפגש במסיבה! 

**מאחלות לכם סוף שבוע מלא בסיבובים ואור**

**צוות צעירים: מיכל חוה חולוד עדי בר רותם שיר** 



## שכבת הבוגרים

ביום ראשון הגענו לגן וגילינו שהוא עוד רטוב מסופת הגשמים של סוף השבוע. מנצלות הזדמנות זו כדי לצייין:

* בכיתות עוד חמים ונעים בינתיים, אבל ממש תכף צפוי להגיע החורף, וזו הזדמנות טובה להתחיל להביא לנו שמיכות חורף עבות יותר. נבקש לא להביא שמיכות ענק, אלא שמיכות ילדימות חמימות. בתמורה נחזיר לכם את שמיכות הקיץ לכביסה ואחסון עד לקיץ הבא!
* ביום ראשון ניפגש כרגיל בגן, עם סדינים נקיים ובקבוקים מלאים.

ומה עוד היה לנו?

השבוע מצאנו שני ארגזים שבתוכם חבויים המון פריטים שונים: חנוכיות, סביבונים בכל מיני גדלים, פנסים, נרות, ובובות של סופגניות. שאלנו למה הארגזים האלו כאן? וכל כך התרגשנו כאשר גילינו שממש עוד מעט חג החנוכה מגיע, ואיתו מסיבת חנוכה משותפת של הילדימות, הורימות וצוות הגן :) אז רגע לפני המסיבה, חקרנו את כל החפצים השונים שהיו בארגז. 

בהתחלה חקרנו את הסביבונים, ראינו שחלק עשויים מעץ וחלק מפלסטיק. בדקנו האם הם קשים או רכים, האם יש להם ריח כלשהו? מאיפה נח להחזיק אותם? ובילינו לא מעט זמן בניסיון לסובב אותם - זה דורש המון ריכוז ודיוק! גילינו שעל מנת לסובב אותו, חשוב להניח את קודקוד הסביבון בזווית ישרה על הרצפה כך שהסביבון לא יתגלגל לנו בין האצבעות. 

בהמשך השבוע בדקנו אילו איברים בגוף שלנו יכולים להסתובב כמו סביבון? הילדימות הראו לנו כיצד הם מצליחים לסובב את כפות היידים והרגליים, הראש, הכתפיים, האגן ואפילו העיניים! זה היה ממש מבדר לסובב איברים שונים בגוף, ואחרי שהתאמנו לא מעט הפכנו לסביבונים אנושיים שמסתובבים, ומסתובבים ומסתובבים… וכדי לא לקבל סחרחורת, שינינו את כיוון הסיבוב שלנו. 

**חג האורים**

לאחר מכן חקרנו את הנרות - מה תפקידם בחג? ממה הם עשויים? איפה מניחים אותם? האם אלו נרות שנושפים עליהם כמו ביום הולדת? כדי לענות על כל אלה, הפשלנו שרוולים והתחלנו לשבור, למעוך, לגרד ולפורר את הנרות. הרגשנו שהשעווה ממש קשה, וצריך להפעיל המון כח באצבעות כדי לשבור את הנרות. לאחר מאמצים רבים, הצלחנו לפרק את הנר וגילינו שהסתתר בתוכו חוט - פתיל. למדנו שהמבוגרים מדליקים את הפתיל באש, וכך השעווה של הנר מתחממת לאט לאט עד שהיא נמסה והופכת להיות נוזלית ורכה במקום מוצקה וקשה.

עוד גילינו כי תפקיד הנרות של חנוכה הוא להאיר לנו את החושך, ובגלל זה אנחנו לא מכבים אותם כמו ביום הולדת אלא רק מתבוננים בהם. החנוכייה משמשת כמעמד לנרות, היא בעלת שמונה קנים ושמש מאחר וחג החנוכה נמשך שמונה ימים. אבא של שקד הביא לנו חנוכיות עץ נהדרות, ואנחנו נהנינו לצבוע אותם בשלל צבעים ולראות את הצבע נספג לו בעץ! המון תודה לאלי על החנוכיות המקסימות!

![](/assets/pics/uploads/חנוכיות-עץ.jpeg)

כל הדיבורים על חנוכה כבר יצרו אצלנו ציפייה עצומה, ומרוב ציפייה החלטנו לזרז את החג, ניגשנו לארגז החול והכנו המון לביבות וסופגניות במילויים שונים - את המצרכים ואופן ההכנה הילדימות ידעו בעצמם. אז אם אתם מחפשים מתכונים שווים, פשוט תשאלו אותם :) 

**על חברות ובטיחות**

במקביל לחקר החג, אנחנו גם עובדים על בטיחות ושמירה על זהירות. אנחנו מאוד אוהבים לרוץ, לקפוץ ולרקוד ולא מעט פעמים אנחנו נופלים. לא נעים לקבל מכה מהתנגשות בחברה, מקיר או משחק שנמצא בקרבה. אז איך אפשר להימנע? ראשית נבדוק: האם הדרך פנויה? האם יש מכשול בכיוון אליו אני קופץ? האם יש חבר שנמצא לצידי או מולי? האם יותר נעים לקפוץ על מזרון רך או רצפה קשה? ועוד. 

נוסף על כך, אנו מתרגלים בכל רגע נתון אינטראקציות חברתיות. במשחק החופשי נשים לב לחברימות הרוצים לשחק לבד, ולאלה המוכנים לשחק יחד. כאשר אנו משחקים במשותף נכבד את רצונותיהם של חברינו ונקבע כללים ברורים למשחק. ומה קורה כשאני רוצה להצטרף למשחק קיים? אבקש קודם מחברי להצטרף. דיברנו על חשיבות התקשורת - אנו משתמשים ומשתמשות במילים כדי לתקשר ולהסביר את עצמנו גם כשאנו כועסים/ות או מאוכזבים/ות.

מחכות לכם בראשון כרגיל!

**סופשבוע לבבי מכל צוות שכבת הבוגרים: אורטל, גבי, נופר, הילה, רוני, תמר ושגיא**