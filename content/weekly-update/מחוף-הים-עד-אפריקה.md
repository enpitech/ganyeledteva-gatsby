---
title: מחוף הים עד אפריקה
date: 2024-06-28T13:04:56.646Z
---
**שבת שלום לכל משפחות הגן,**

1. **מסיבות סיום**:

מסיבת הסיום של השכבה הצעירה תתקיים ביום חמישי ה-18.7, בשעה 17:00, בחוף הים - נודיע על מיקום מדוייק בהמשך. כדי שהילדימות והצוות יספיקו לנוח ולהתארגן, ביום זה האיסוף של שתי השכבות יהיה מוקדם: את הצעירים ניתן יהיה לאסוף בין 14:45 ל-15:00. לאחר מכן הצוות כבר עסוק בארגונים למסיבה ונסיעה לחוף. כדי שגם צוות השכבה הבוגרת יוכל לעזור בארגונים, איסוף הבוגרימות יהיה עד השעה 16:00.

מסיבת הסיום של השכבה הבוגרת תתקיים בדיוק שבוע לאחר מכן, ב-25.7, ותיערך במתכונת של מסלול משימות שכונתי בכל האתרים המוכרים בסביבת הגן. ביום זה הגן ייסגר בשעה 16:00 בשתי השכבות על מנת לאפשר לצוות להתארגן ולנוח מעט. 

**שבת שלום ומנוחה,**

**עומרי, אחינועם וכל גן ילדי הטבע**

## השכבה הצעירה

השבוע הוספנו והעמקנו את נושא הפרוייקט שלנו- ים! דיברנו על איך אנחנו מתארגנים לקראת הים? מה אנחנו לובשים? בגד ים, כובע, כפכפים, משקפי שמש. ומה מורחים על הגוף שלנו? קרם הגנה להגן על העור שלנו מקרני השמש החמות. ומה עוד? לפעמים אנחנו לוקחים איתנו מאכלי קיץ טעימים וצוננים כמו אבטיח ומלון מתוקים! וכמובן שהמון המון במים. 

**דיג דג דוג**

אל המפגש שלנו הגיע בד כחול גדול שדימה את הים הכחול, ועליו פוזרו דגים שהוצמדו אליהם מגנטים. כל חבר בתורו הגיע אל ״הים״ והמחנכת נתנה לו חכה שבקצה שלה הוצמד עוד מגנט. כל חברימות דגו את הדגים המגנטיים שלנו! 

הימים החמים בחצר שלנו מלאי פעילויות מים צוננות, משחקי העברות מים, מים בארגז החול, מים עם מכחולים על הדק ועוד. בהמשך למחקר שלנו עם הילדימות על חומרים צפים ושוקעים הבאנו דגיגוני סול שגזרנו יחד על החברימות. את הדגיגונים הכנסנו לפיילת המים בחצר והבטנו יחד מה קורה להם? הם צפים או שוקעים? הם צפים! בדקנו מה קורה להם כשמצמידים אותם לקיר כשהם רטובים? הם נדבקים!

**חוג רוני**

אנחנו לא בטוחים שאתם יודעים, אבל רוני המתופפת המוכשרת שלנו מעבירה מדי שבוע מפגשי קצב בקבוצות הגן כבר כמה חודשים. בשבועות הראשונים, למדנו לשמור על התופים ולהכיר כלי הקשה שונים, מהתופים האדומים, דרך משולש פעמונים, תופי מרים וגם מקלות ג'מבה. בהמשך, למדנו לנגן גרוב בהצלחה, ואחרי כל הלמידה הזו, החלטנו השבוע לנסות דבר חדש: מסלול צלילים!

סידרנו את התופים בשורה ועל כל תוף הנחנו כלי הקשה אחר. הילדימות עברו מכלי לכלי וניגנו על כולם - כל כלי וצורת הנגינה הייחודית שלו, הקשה, רשרוש… במקביל הפעלנו מיומנויות מוטוריות , למדנו לשמור על המסלול ולהחזיר כל כלי למקומו בשביל הבא אחריי.

טקס תחתונים- בשלב זה בשנה כבר יש חברים בעיקר בקבוצה האדומה, שהתחילו תהליך גמילה. הגן רואה את זה כאבן דרך חשובה בחיי הילדימות ומקדישים המון תשומת לב וחשיבה על כך. אחת הנקודות המרגשות בתהליך הוא טקס התחתונים שלנו - זהו טקס מאוד קטן, בו הילד.ה שכבר עושה את כל הקקי והפיפי בשירותים מראים לכולם את התחתונים החדשים שקיבלו מאמאבא, ולובשים אותם. כיוון שבתהליך שלנו ילדימות מקבלים תחתונים רק כאשר הם מסיימים את הפרידה מהחיתול, אנחנו מנצלות את ההזדמנות של רגע קבלת התהליך להעצמה ולשיח. זוהי הזדמנות להראות לכל הקבוצה שסיימתי את התהליך, וזו גם הזדמנות לדבר בצורה קבוצתית על המעבר הזה, שיח שלעתים מעודד גם חברימות אחרים להצטרף לתהליך.

נתראה בשבוע הבא עם בקבוקים מלאים, מגבונים לחודש יוני למי שטרם הביא, ואפשר גם ליולי… וכמובן סדינים נקיים ורעננים:)

**צוות השכבה הצעירה - הילה, נגה א, קרן אור, רוני,  יהודית, שירז, גבי, ענבר, דשה ואלמוג**

 

## שכבת הבוגרים

השבוע המשכנו במסע שלנו מסביב לעולם. התבוננו שוב במפה, וראינו את אפריקה. החלטנו לנסוע באפריקה לקניה, בה יש הרבה מאוד בעלי חיים מעניינים והזדמנויות לספארי. איך נגיע? חשבנו הפעם להפליג בספינה. אבל הדרך ארוכה! צריך להקיף את כככלללל אפריקה כדי להגיע לקניה. אולי אפשר למצוא קיצור דרך? מצאנו במפה את תעלת סואץ. "איזה מזל שיש שם נהר", אמר אחד הילדימות. ובכן, לא בדיוק מזל. אנשים רצו מאוד את קיצור הדרך הזה, ובהרבה עבודה גם  יצרו אותו! פעם בכלל לא היה שם מעבר! היום הרבה ספינות מגיעות מסין ומעבירות כל מיני צעצועים ובגדים עד תל אביב וגם אירופה, הרבה דרך התעלה.

עברנו בתעלה את מצרים, שאותה אנחנו זוכרים עוד מפסח. עברנו גם את סודן, סומליה ואריתראה עד שלבסוף הגענו לחופי קניה ולמומבסה. שם חיפשנו מדריך שייקח אותנו לספארי. ובאיזה רכב ניסע? ג'יפ שישמור עלינו  טוב טוב! כך נוכל להגיע לג'ונגלים ולערבות של קניה. אילו חיות נפגוש? פילים, זברות, אריות, צ'יטות, ג'ירפות…

התבוננו בדגל של קניה, וראינו שהוא מורכב משלושה פסים - ירוק, אדום ושחור, ובמרכזו מסכה ארוכה - מסיכת מסאי. עשינו עבודות בהשראת דגל קניה - השתמשנו בצבעים של הדגל ליצירת "קרפ קסם", שכוללת הרבה עבודת אצבעות ואת קסם הקרפ - אחרי שטובלים אותו במים, אפשר להשתמש בו כדי לצבוע את הדף!

**מקצבים**

שמענו קצת [מקצבים אפריקאיים](https://www.youtube.com/watch?v=0ihnvfisfTE), ורקדנו לצליליהם. הקשבנו היטב למוסיקה וניסינו לאתר את החיות שברקע. ניסינו לרקוד "ברכבת", כלומר, אחת אחרי השנייה, תוך כדי שאנחנו נשארות ב[קצב המוסיקה](https://www.youtube.com/watch?v=4hPCuMfMv50).

במפגש של רוני נכנס השבוע אלמנט חדש - המקלות! יש להם צליל אחר מתופי הדלי האדומים שלנו. הקשבנו לצליל, למדנו איך לשמור על עצמנו ועל החברימות שלידנו, ואז התחלנו לנגן. בהתחלה עשינו דברים שאנחנו מכירים, כמו החלפת הידיים המהירה, לאט, חלק, חזק…

ניגנו גרוב יחד, ואז החלטנו לאתגר את עצמנו עוד קצת. רוני שרה מקצב, והילדימות הקשיבו וחיקו את מה ששמעו - משימה לא פשוטה בכלל! התאמנו והתאמנו, עד שהצלחנו!

**קפה**

מה מגדלים בקניה? כל מיני דברים! אבל אחד החשובים שבהם הוא הקפה. מי שותה קפה? "אמא" "אבא ואמא", "סבתא", "אורטל". הרבה מאוד אנשים שותים קפה! לחצר הגיעו בוקר אחד קפסולות צבעוניות. מה עושים איתן? "בבית אני מכין קפה לאמא". "מכניסים למכונה ויוצא קפה!". ומה אנחנו נעשה איתן? אנחנו בתור התחלה נעבוד על ריקון הקפסולות.

כל ילד.ה קיבלה מגש עם קפסולות, קערה קטנה לאיסוף הקפה ומקל ארטיק שאפשר להיעזר בו כדי לחלץ את הקפה מהקפסולות. פעולה זו דורשת מיומנות אצבעות וריכוז, והילדימות כל כך נהנו ממנה עד כי לא רצו להפסיק, וביקשו להחזיר את הפעילות כמה פעמים. בזמן שעבדנו גם פטפטנו.

"למה אנחנו מרוקנים את הקפסולות?", הם שאלו. "מה אתם עושים לרוב עם קפסולות בבית?". "זורקים!". אז חשבנו שאולי זה לא כזה טוב לעולם שלנו, ואולי אנחנו נחשוב על דברים שאפשר לעשות איתן, כי הן כל כך צבעוניות ויפות. מה לדעתכם אפשר לעשות איתן? הילדימות חשבו ואחד חיבר שתי קפסולות וענה: "ככה זה נראה כמו מערבל בטון". "אם נוסיף לזה גלגלים זה ממש יהיה מערבל בטון", הוסיפה ילדה אחרת. וכך זרקנו רעיונות שחלק מהם בטוח נצליח לממש בימים הבאים.

"איך אתם חושבים שהקפה מגיע לקפסולות?", שאלנו. אחרי דקה של חשיבה, אחת הילדות ענתה: "במקום אחר יושבים ילדים אחרים כמונו וממלאים את הקפסולות". אנחנו חשבנו שלצערנו זה אולי לא מספיק רחוק מהאמת… "לא, בטח יש מכונות שעושות את זה", אמר ילד אחר, והקבוצה התחילה לדון באפשרויות.

בשבוע הבא נחצה את האוקיינוס האטלנטי לארץ מגדלת קפה אחרת - ברזיל! נמשיך ללמוד על מקצבים, על קפה וכמובן על יערות הגשם של האמזונס!

ניפגש ביום ראשון - לא לשכוח בקבוקים מלאים וקרירים וסדינים נקיים!

**שתהיה שבת נעימה ורגועה,**

**צוות השכבה הבוגרת: מייקי, מיכל, נגה ב, יניב, חוה, עמנואל, רוני, לילה ולין**