---
title: חנוכיה לי יש
date: '2020-12-19T17:30:32+02:00'
---
**הורימות יקרים,**

מסיבות חנוכה מאחורינו. האמת? לא ציפינו שילך כל כך טוב! התרגשנו מאוד מהבטחון שלכם בנו, שניכר בהתמסרות ושיתוף הפעולה. אנחנו יודעים שזה לא תמיד הדבר שאתם הכי רוצים לעשות (לרקוד שיר סביבונים למשל:) , ועם זאת הרגשנו שאתם נוכחים איתנו במאה אחוז. גם אם לא הכל הלך חלק, וגם אם לא כולם זרמו, השגנו את מה שרצינו מהערב הזה - להיות כולנו יחד בשותפות ואהבה גדולה. תודה לכם שאתם תמיד תמיד זורמים איתנו! אתם אדירים ואנחנו שמחים שאלו המשפחות של הגן שלנו. 

**נפתח בכמה הודעות:**

* **סמינר צוות**: אנחנו מזכירים שבתאריך 12.1.21, יום שלישי, הגן לא פועל. זהו יום סמינר לצוות בו אנחנו עוברים הכשרות והדרכות רלוונטיות לתקופה זו בשנה. 
* **פורום הורים**:  ביום שלישי הקרוב יתקיים פורום הורים בזום בנושא פליידייטס. קישור לזום ישלח אליכם באותו היום, וכולכם מוזמנים. 

**מה זה בכלל פורום הורים? **

זה פרויקט שהתחלנו לפני כשנתיים - אנחנו מתכנסים יחד עם כל ההורים שמעוניינים בכך ומדברים על נושא חם. הנושאים מגיעים מכם, כיוון שהמפגשים האלו הם לגמרי בשבילכם! 

**מה הולך להיות? **

בדרך כלל הפורום נערך במתכונת של שאלות תשובות. בגלל שזו הפעם הראשונה השנה, נתחיל ברקע כללי על הנושא ואז תוכלו לשאול כל שאלה רלוונטית! 

בחרנו נושא חשוב מאוד שרלווטי לכלל המשפחות וכל הגילאים - מפגשי חברימות אחה"צ. למה זה חשוב? איך בוחרים עם מי להפגש? איפה לעשות את המפגש? איך מפיקים את הערך המקסימלי מהמפגש? איך ומתי להתערב בקונפליקט? מה עושים עם האחים שבבית? אלו רק חלק מהשאלות שנענה עליהם יחד במפגש. 

**בינתיים, שיהיה שבוע טוב לכולנו!**

**אחינועם וכל צוות גן ילדי הטבע הדמוקרטי**

## שכבת הצעירים

השבוע בשכבת הצעירים כולנו התרגשנו עד מאוד! חבר יקר ורטוב בא לבקר ונתן לנו הזדמנות להכיר את החללים בצורה קצת שונה; חקרנו חומרים שהכרנו בצורה אחת ופתאום הם ביקרו בצורה אחרת; ולסיום חגגנו את חנוכה כולנו ביחד! תודה לכם על חגיגה מרגשת ושמחה, ההירתמות שלכם גרמה למסיבה לזרום ולהיות מהנה! החיבור המשמעותי בין הגן לבית הוא החתיכה האחרונה של הפאזל ומפה נשאר רק להמשיך את השנה המדהימה הזאת! אנחנו מודים לכל מי שהשתתפו והפכו את החוויה החדשה למוצלחת - מקווים שגם לכם ולילדימות!

את החג חגגנו במהלך כל השבוע. במפגש טיטי הביאה איתה הפתעה: בתוך הארגז הסתתרה חנוכיה! הדלקנו נרות בחנוכיה, החברימות התרגשו לפגוש את החנוכיה גם בכיתה ונזכרו שגם בבית עושים את זה. ראינו שהנרות מטפטפים, מה נוזל מהם? שעווה! בזהירות רבה המחנכות לקחו כמה נרות, הדליקו אותם וטפטפו שעווה על השולחן. הילדימות רצו לראות מה נוצר לנו, אז כיבינו את האש והזמנו את כולם להתקרב. נוצרו לנו המון עיגולי שעווה צבעוניים על השולחן! שלפנו ציפורניים והתחלנו לגרד את השעווה, פעילות מהנה שמחזקת את האצבעות הקטנטנות של החברימות, דורשת ריכוז רב, ובסופה נוצרים לנו המוני פירורי שעווה צבעוניים!

פגשנו את הנרות גם בימי ההולדת שחגגנו השבוע: החגיגות היו מלאות שמחה וחיוכים, את הטקס כולם כבר מכירים בעל פה, ושמחים לקחת חלק וליהנות. המון מזל טוב למיכל, דניאל ועומר היקרים שלנו ותודה רבה על הקאפקייקסים המתוקים שבלעדיהם אין חגיגה :)

# טיפה ועוד טיפה

השבוע הגשם האהוב הגיע לבקר בחצר והפעם הוא בא כשהחברימות כבר ציפו לו במיוחד. את החצר סידרנו לקראת הגשם כבר יום לפני יחד עם הילדימות: את הג'ימבורי הכנסנו לבית ההוביט כדי שלא יהרס ואת המשחקים שמרנו בחצר מתחת לגג. יום למחרת הגענו לחצר ריקה ממשחקים, וארגז חול סגור. מה עושים? החצר הריקה מאפשרת לילדימות לתת לדמיון לעוף וליצור משחקים חדשים.

מיד אחת הילדות לקחה לגו גדול ושני חברים נוספים החלו לסדר את הלגו ביחד איתה בעוד שאר החברימות מעודדים. בסוף נוצר לנו מסלול לגו ארוך במיוחד בחצר. כולם התנסו במסלול ופתאום אחד החברימות לקח את הלגו והתיישב עליו. כולם הצטרפו ויצרו לעצמם כיסאות נוחים שהפכו לרכבת שהפכה לאוטובוס שהפך בכלל לאוניה ששטה בשלוליות המים.

ברגע אחד הגשם הפתיע ולא ידענו מה לעשות, היכן להסתתר? האם לכסות את הגוף עם הידיים? האם להתכופף יעזור? כמובן שלא! אז היכן נסתתר? אחד החברימות הביא לנו מיד את המטריה, פתחנו אותה וגילינו מטרייה ענקית במיוחד, מתחת למטריה נכנסו המון חברימות וראינו הזדמנות להכיר לחברימות [שיר חדש](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwiMiojDsdrtAhUYBWMBHeU3BMEQwqsBMAF6BAgBEAk&url=https%3A%2F%2Fwww.youtube.com%2Fwatch%3Fv%3Dk6Ob0UqYujE&usg=AOvVaw1zi_xS0ALggloFHW_iIcke):

> ילדה אחת ומטריה אחת
>
> יצאו בגשם לטיול נחמד,
>
> פגשו בקצה השביל
>
> ילדה בתוך מעיל
>
> שלא הייתה לה מטריה.
>
> אמרו לה: בואי איתנו, יבש אצלנו
>
> ויש אצלנו מקום!

חוץ מזה שממש כיף לרקוד ולעשות משחק תפקידים עם השיר הזה, אפשר גם ללמוד ממנו על אמפטיה, על דאגה לחברים שלנו ועל שמירה על הגוף שלנו ושלהם. אחרי שהכרנו את השיר, החברימות דאגו גם לבובות החצר שהגשם ירד עליהן והזמינו אותם למטריה שלהם!

גם בפנים בדקנו כיצד משפיעות טיפות המים: הפעם לא על הדשא, החול או החברימות, אלא החימר. מה קורה לו כשמטפטפים עליו קצת מים? הפשלנו שרוולים והתחלנו לעבוד עם החימר הרטוב. הוא נהיה רך במיוחד וחלקלק, ונמרח על כל דבר שנגע בו - השולחן, האצבעות. גם כאן, הילדימות השתמשו בציפורניים ובקצות אצבעות הידיים כדי לנסות לגרד ולנקות את החימר.

מאוד נהנינו משבוע החנוכה החורפי שלנו, שהיה מלא גשם, אש ושעווה! גם בשבוע הבא נמשיך לדבר על החורף, אבל בינתיים - שבוע טוב לכולנו!

**צוות שכבת הצעירים - גבי, חוה, חולוד, ענת ורבקה**

## שכבת הבוגרים

השבוע חגגנו בגן לא רק את חג החנוכה, אלא גם את החורף שהופיע ליומיים במלוא העוצמה. אין כמו שבוע גשום לחגיגות חנוכה חמימות! התכוננו בהתרגשות לחגיגה המשותפת, הסתובבנו כמו סביבונים, הדלקנו נרות ובדקנו היטב ממה הם עשויים. מה עוד היה לנו השבוע? תכף נספר, אבל קודם כל כמה הודעות:

* **תיקי ספריה**: רובכם כבר הבאתם חולצות לתיקי הספריה - מי שטרם עשו זאת, נבקש שתביאו עמכם ביום ראשון כדי שנוכל להשלים את ההכנות לספריית ההשאלה שלנו!
* **לבוש חורף**: כאמור החורף סוף סוף הגיע. אנחנו עובדות עם הילדימות על שמירה על הגוף שלנו ועל הבגדים שלנו יבשים, אבל לעתים עדיין שרוולים או גרביים נרטבים במהלך הפעילות. נשמח אם בנוסף לסט הבגדים הנוספים הרגיל תוכלו לדאוג לסווטשירט ספייר בתיק, והכי חשוב - גרביים!

ועכשיו, בחזרה לפעילות השבועית שלנו!

# "היום מכינים לביבות במטבח"

השבוע חג החנוכה היה במוקד, ואנחנו כמובן התמקדנו בסימני החג כפי שעשינו בשבועות האחרונים: שמן, סביבונים ונרות. השבוע הילדימות הגיעו להצגה: גברת קרש ומר מערוך" מאת דתיה בן דור. הילדימות נכנסו לכיתה, מצאו מקום, בדקו שהם לא מסתירים, ועם תחילת ההצגה, השתררה דממה בכיתה.

הסיפור מאפשר לנו לסקור את תהליך הכנת הלביבות ואת כלי המטבח השונים. גברת קרש מאוד רוצה לבלות את היום החופשי שלה בטיול עם חבר/ה לכנרת, אך יום החופש שלה הוא בדיוק יום הכנת הלביבות במטבח! הסיפור מאפשר לנו לסקור עם הילדימות את כלי המטבח: במחברת מטגנים, התרווד הופך את הלביבות, הפומפיה מגררת את הירקות... יהיה לי יום עצוב אמרה בליבה גברת קרש. 

השיח התעמק בתחושתה של גברת קרש: אם לא היתה מוצאת חבר/ה לטיול, האם יש דרך אחרת להיות שמחה? אולי לצאת לטיול לבד ולפגוש חברימות בדרך? אולי להישאר ולנסות לעזור במטבח? הילדימות השתתפו בשיח, הציעו הצעות ותהו איזה עוד כלי מטבח לא נחוצים בהכנת לביבות ואפשר היה להזמין אותם, כמו קלחת או כף הגשה.

בהמשך השבוע הילדימות לקחו את תפקיד המציגים ישבו בזוגות והציגו לחבריהם את הסיפור זה היה מצחיק וכייפי מאוד. גילינו כמה כוכבי במה וגם כאלה בישנים שדווקא בסיפור הזה נפתחו .

דיברנו גם על הגן שלנו - מי מכינה אצלנו לביבות במטבח? חנצ׳ו שלנו פינקה אותנו בלביבות חמות ומלוחות לארוחת הבוקר. גם היא השתמשה בפומפיה כדי לגרד ירקות כמו תפוח אדמה, בצל וגזר, וכמובן במחבת לטיגון ותרווד להפיכת הלביבות.

גם בחצר פתחנו מטבח - ארגז החול, כר הפעילות הרגיל שלנו בתור מטבח, הוצף בגשם. את כל כלי ארגז החול הבאנו לפינה רחוקה בחצר. את ארגזי הפלסטיק הפכנו לתנורים ומקררים, את עמדת הגלגלים הסבנו לארון כלים. וכמובן שולחן הפיקניק הפך למשטח העבודה וההגשה. כך יצרנו מסעדה עם מטבח מושקע - ברגע אחד כל הילדימות נכנסו לפעולה והתחילו לבשל בעבודת צוות מרשימה. היו כאלה שהתארחו ואכלו מטעמים, כאלה שעמלו במטבח, וכאלה שהגישו ופינו בלי הפסקה. ובמה היו מלאים הסירים? בהמון דמיון! כמה נפלא החורף הנותן לנו לצאת מאזורי הנוחות שלנו ולהמציא את עצמנו מחדש בכל פעם.

# נרות ושעווה

במפגש פגשנו נרות שונים - חלק ציבעוניים, חלק לבנים ושמנמנים וחלק עגולים ושטוחים. גילינו שלכל נר יש את התפקיד שלו נר לחנוכה, נר לשבת, נר אווירה עם ריח נחמד... אבל לכל הנרות מכנה משותף: כולם עשויים משעווה ולכולם יש חוט הנקרא בדיל. הרגשנו את הנרות בידיים וגירדנו שעווה בציפורניים. את הנר ניסינו לשבור - הוא נשבר בקלות אך השעווה נשארת מחוברת לבדיל! גילינו שהבדיל מגיע עד לקצה השני של הנר.

את הנר ניסינו להדליק מהשעווה - הנר לא נדלק והשעווה החלה לטפטף - היא חמה. בניסיון השני הדלקנו את הבדיל והנר דלק. הלהבה היתה יפייפיה מלאה בצבעים. כתום, ירוק, אדום וקצת שחור.

את החנוכיה הכנסנו לכיתה ולפי הקנים הבנו איזה מהנרות מתאימים . סידרנו לפי צבעים וגוונים והדלקנו בעזרת גפרור. הנרות דלקו בכיתה, הילדימות התבוננו ממרחק. הרוח נכנסה וגרמה ללהבה לרקד לאיטה. זה היה יפה ומרגיע. הנרות הצטמצמו, והשעווה נמסה עד שהנר כבה.

המשכנו לחקור את השעווה גם בדרכים נוספות: באחד הימים, הילדימות התיישבו במעגל, כאשר מסביב לשולחן, המחנכות הדליקו נרות וטפטפו את השעווה על דפי אפייה מחוברים לשולחן. התבוננו בלהבות ובשעווה המטפטפת ובנרות המצטמצמים. כשכל השולחן כוסה, כיבינו את הנרות, הדלקנו את האור, והילדימות התקרבו לשולחן כדי לראות את התוצאה. כולו כוסה בעיגולים צבעוניים. את טפטופי השעווה ניסינו לגרד בציפורניים, הרגשנו איך השעווה הדקה מתפוררת בקלות. כשסיימנו לגרד את כל הטפטופים, הגיע הזמן לנקות אחרינו. כשהורדנו את ניירות האפייה, ראינו שהטייפ שהדביק אותם לשולחן אוסף את כל פירורי השעווה שנדבקו אליו. הילדימות נהנו לאסוף את הפירורים באמצעות הטייפ, וליצור יצירות שקופות וצבעוניות.

ואיך עוד נשחק בשעווה? חיממנו שעווה וחילקנו לילדימות - הרגשנו שכשהיא חמימה, היא רכה ואפשר לעצב אותה. נזהרנו וחיכינו שהיא תתקרר מספיק כמובן, כי לא נעים לגעת בדברים חמים! כשהשעווה התקררה לגמרי, היא התקשתה, ומה שעיצבנו בה הפך לפסלים קטנים. 

**סביבון שובבון**

השבוע התאמנו ביתר ריכוז על הסיבובים שלנו, בשיר "[סביבון שובבון](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwi2s9GJsdrtAhUGtxQKHW3hAuEQwqsBMAh6BAgoEAM&url=https%3A%2F%2Fwww.youtube.com%2Fwatch%3Fv%3DAN3NAyGpRaI%26list%3DPLyJgOCqc2NRJankSjhi46Ng5B87m53fwQ&usg=AOvVaw2UafpDsY3yCtUa4YqJ6kcT)", שאותו ראיתם במסיבה. רקדנו בחצר, בכיתה, על הטוסיק ובעמידה. אבל כיצד הסביבונים מתחבאים בחצר כשהדשא רטוב? הילדימות הציעו כל מיני רעיונות: להסתיר את העיניים, לכופף ברכיים ולחק אותן, או להיכנס פנימה להתחבא!

תרגלנו גם סיבוב סביבונים! חלק מהסביבונים שלנו היו בעלי רגל עשויה מעיפרון. סובבנו אותם וראינו שחלק מהם מציירים עיגולים קטנים כשהם מסתובבים! ומדוע חלק מהם לא? התבוננו, וראינו שהחודים שלהם שבורים או קהים. מה עושים? לקחנו מחדדים, השתמשנו בתנועה הסיבובית אותה אנחנו מתרגלים כבר כמה שבועות, והתבוננו בקילופים היורדים מהעפרונות. ניסינו שוב, וראינו שעכשיו גם העפרונות האלה מציירים!

לקראת סוף השבוע, חגגנו יחד אתכם את החג, וזה היה ממש כיף! הילדימות שיתפו פעולה מעבר לכל ציפייה, ואנחנו נהננו לצפות בהם מיישמים הרבה מהדברים שלמדנו בשבועות האחרונים. שיחקנו בפנסים, שרנו שירים, התבוננו בצלליות ובצבעים ובאורות, וכמובן קינחנו בסופגניות והדלקת נרות משותפת! ממש משמח שמצאנו דרך לחלוק את החוויה אתכם!

בשבוע הבא ניכנס לעומק החורף שכמובן כבר התחלנו לדבר עליו עם הגשמים והקור שפקדו אותנו השבוע!

**בינתיים, שיהיה לנו שבוע נעים ומהנה,**

**צוות שכבת הבוגרים  - מיכל, אורטל, ימית, שיר ורוני**
