---
title: 'שבוע של שוק, שבועות והרבה מים!'
date: '2021-05-28T13:40:02+03:00'
---
**שבת מנוחה**,

היה נהדר לפגוש את כולכם שוב השבוע – עבר עלינו שבוע רגוע, הילדימות חזרו ממש בכיף ובביטחון לגן, וכייפנו ונהננו יחד!

ואיכשהו, מפה לשם, הגענו לרבעון האחרון של השנה! כן, זה אומר שמסיבות הסיום שלנו מתקרבות, אז לפני הכל, שריינו לכם תאריכי מסיבות:

**שכבת הצעירים** – יום שישי 23.7 בשעה 10:00-11:30 (זהו יום שישי שאין בו גן).

**שכבת הבוגרים** – יום חמישי 22.7 בשעה 17:15-18:45

# מסיבות סוף שנה ו-PBL

המסיבות יתקיימו עם ההורים ובכפוף להגבלות הקורונה, אם יהיו. מקווים ומאמינים שנצליח לחגוג כולנו יחד. את הפרטים המדוייקים נשלח בהמשך, אבל בינתיים אנחנו רוצות לספר לכן קצת על הדרך אל מסיבות הסיום שלנו. מבחינתנו מסיבות הסיום הן דרך שלנו לאפשר לילדימות לחלוק אתכם ההורים תהליך למידה שעברנו יחדיו בגן. השבועות האחרונים של השנה מוקדשים לפרוייקטים שכבתיים, שהמסיבה היא מעין סיכום שלהם.

**איך זה עובד?**

בשלב הזה של השנה - תקופה הכי כייפית בשנה - כלל הילדימות בגן כבר שולטים באופן מלא בהרגלי הגן, עצמאיים באופן כמעט מלא ומרגישים נינוחים. זה בדיוק השלב בו אנחנו צוללות אל למידת המעמקים, למידה מבוססת פרויקטים (PBL). 

**מה זה אומר? **

בקצרה, למידה מבוססת פרויקטים היא שיטת למידה מעודדת חקר, שמתאימה בדיוק ל-DNA החינוכי של הגן. זהו סגנון למידה שמשתמשים בו בגילאי יסודי ותיכון, אבל אנחנו מצאנו את הדרך להתאים את מבנה הלמידה הזה לצרכי הגיל הרך. 

אנחנו מתחילות בבחירת נושא – את הנושא אנחנו בוחרות יחד, תוך התבוננות בילדימות, ובנושאים אליהם נמשכו באופן טבעי השנה. את נושא העל אנחנו מפרקות להיבטים ורובדים שונים, ויחד עם הילדימות יוצאים למסע חקר. הפרוייקט הוא בעצם השיא של מה שאנחנו מכנים פדגוגיה מסועפת. הפרוייקט נמשך כחודשיים, ותוך כדי הלמידה הילדימות יוצרים ופועלים בחומרים ותחומים שונים. בסוף הפרויקט אנחנו מקיימים את אירוע השיא - מסיבת הסיום. אנחנו עובדים הפוך למה שמקובל במערכת החינוך - אנחנו לא מתכוננים למסיבה או למופע להורים אלא להפך, אירוע סיום השנה הוא פעילות משותפת המציגה למעשה את כלל התוצרים והחוויות שהילדימות הכינו ולמדו לאורך הפרוייקט, ואתם זוכים להיות שותפים לחווית הסיכום המרגשת הזו. 

השבוע נקיים מעבדה חינוכית לצוות ובה נבחר את הנושאים לפרויקט, נעדכן אתכם ותוכלו גם בבית להוסיף חקר ולמידה סביב הנושא. 

עוד קצת הודעות קצרצרות:

1.	**קייטנה**: נשלח אליכם בנפרד מייל על קייטנה. אפשר להעביר צ׳קים בימים ראשון, שני ושלישי בין 15:30-16:30. התשלום בצ׳ק בלבד. 

2.	**גן אחרי הגן**: נשלח אליכם בנפרד מייל לרישום לגן אחרי הגן. אנחנו מאוד ממליצות לכם להירשם – זוהי הזדמנות עבורכם לחוות את הגן דרך עיני הילדימות, ולקבל הצצה על היום שלהם.

3.	**שעת סיפור**: לחברימות מגיל 3 ומעלה, דעו שהחזירו לספריה השכונתית, ספריית יאיר השולמי, את שעת הסיפור המסורתית בימי חמישי. באופן אישי כחובבת ספרים ממליצה בחום להגיע לשם מדי פעם, יש לנו ספריה מהממת בשכונה והיא מרחב קהילתי מקסים שמקדם את ערך הקריאה והלמדנות, ממליצים בחום להתחיל לשלב את זה בלוז השבועי שלכם. לתושבי גבעתיים מביניכם, ממליצות גם על ספריית בית אלון וספריית יד לבנים בהן יש אגף ילדים מזמין ונעים.

4.	**כפכפים**: נבקש להזכיר שמטעמי בטיחות, לגן מגיעים רק עם נעליים סגורות/סנדלים סגורות, בבקשה אל תשלחו לגן את הילדימות עם כפכפים. 

5.	**הקלה בנהלי קורונה**: החל מיום ראשון אין צורך במסיכות שעת ההגעה והאיסוף. יתר נהלי הבריאות כרגע לא השתנו, אנחנו מחכים להתעדכן מגורמים מוסמכים על כך. 

6.	**מגבונים**: מזכירות להביא מגבוני חודש יוני - חבילה אחת לילדימות בתחתונים, 2 חבילות לילדימות עם חיתולים.

**שבת שלום!**

**אחינועם וכל צוות גן ילדי הטבע הדמוקרטי**

## שכבת הצעירים

איזה כיף לפגוש את החברימות שלנו אחרי החופש! חזרנו אחרי שבועיים ופתאום שמנו לב שהצעירים שלנו כבר ממש התבגרו! החזרה (שוב :/) לגן הייתה מאוד רגועה והרגשנו שהחברימות התגעגעו לגן וזה לזו. עטפנו את הילדימות בהמון חום, אהבה והכלה והתמקדנו בחיזוק רגשי והעצמה.

כמה הודעות קצרות, ואז נספר לכם מה עשינו השבוע:

**נוהל יום ראשון**: לא לשכוח סדינים נקיים ובקבוקים מלאים! הימים חמים מאוד, וללא בקבוק אנחנו מתקשות לעקוב האם הילדימות שותים מספיק, וזה גם כמובן מאלץ אותם לבקש מים בכל פעם, מה שגורם לויתור על העצמאות שלהם. אם שכחתם בקבוק, עצרו רגע בדרך וקנו בקבוק מים.

**קרם הגנה**: בגן איננו מורחות קרם הגנה. החצרות שלנו מוצלות, אך ישנם חרכים בציליות המאפשרים קצת לקרני השמש לחדור. ממליצות למרוח בבוקר קרם הגנה, במיוחד לילדימות רגישים לשמש.

בכיתת האומנות פגשנו השבוע בעיקר בצק וחימר. החימר במיוחד, בגלל תכונותיו המיוחדות והמגוונות, מייצר פתיחות והעלאה של רגשות מהאני הפנימי אל פני השטח. ראינו איך השיח של הילדימות התפתח והתרגשנו מסמול טוק בין הילדימות על הרגשות שלהם. גם לבצק תכונות מרגיעות והחברימות במיוחד אוהבים להכין ממנו מאכלים.

**מלכלוך ועד נקיון**

בחצר חיכה לנו עוד חומר מרגיע: המים.

את המים פגשנו בכמה אזורים בחצר - בארגז החול ראינו פיילה מלאה במים. למים הוספנו חול וערבבנו עד שקיבלנו בוץ חום ומטפטף. בארגז החול גם היו טרקטורים ומכוניות, וכולם התמלאו בנטיפי בוץ מלכלך. התפלשנו ביחד עם הטרקטורים בבוץ ואז היינו צריכים לסיים את הפעילות. אם נשאיר את הבוץ על הטרקטורים מה יקרה? החול יתייבש ואז יהיה לנו קשה להוריד אותו! הבאנו עוד פיילה עם מים נקיים וסמרטוטים, והתחלנו לנקות את הטרקטורים ניקוי יסודי. כאשר סיימנו לנקות, חשבנו מה עוד אפשר לעשות עם המים שנשארו בפיילה? הבאנו מכחולים טבלנו אותם בתוך המים וצבענו את החצר במים, החברימות התרגשו כשהקו שציירו התאדה מהשמש וחזרו עליו שוב ושוב.

**ארוחה חגיגית**

"החופשה" קטעה לנו את רצף התוכן שלנו, אבל החלטנו לא לוותר על החגיגות שהיו מתוכננות לנו! לכבוד יום ירושלים, אותו ציינו בפעילויות שחוגגות את שוק מחנה יהודה, אכלנו ארוחת בוקר חגיגית וטעימה! לשולחן הוספנו עוד שולחנות וכיסינו בבד לבן, קישטנו בסלים של שוק מלאים בירקות טריים שקנינו מהירקן, ופרחים בגדלים שונים קישטו לנו את השולחן בצבעוניות מקסימה. החברים התרגשו מהשולחן החגיגי ובעיקר מהבייגל הירושלמי שהכינה שכבת הבוגרים. קיבלנו ממרח חמוץ במיוחד מלימונים שהבוגרים היקרים שלנו כבשו במלח ופפריקה לפני כמה שבועות. 

**חלוקת הטנא**

יום שישי הוא יום מיוחד בגן שלנו אך השישי הזה היה מיוחד יותר מהרגיל :)

החברימות הגיעו בלבן והביאו איתם ירקות ופירות מהם הרכבנו את הטנא שלנו!

איך חילקנו את הטנא?

את כל הירקות והפירות סידרנו בדוכנים והחברימות קיבלו בד מיוחד שקישטנו וקרענו ביחד. הילדימות בחרו את הירקות והפירות ויחדיו ארזנו הכל בתוך הבד. כך, לכולם היה טנא שמורכב מפירות וירקות אהובים לקחת איתם לסוף השבוע!

צוות שכבת הצעירים: חולוד, חוה, גבי, ענת והילה



## שכבת הבוגרים

אחרי כמעט שבועיים של חופשה בלתי מתוכננת, חזרנו בשמחה השבוע לגן. ניכר היה שהילדימות התגעגעו לגן ולחברימות, והחזרה לגן עברה באופן חלק ונעים. אנחנו המשכנו מהנקודה בה עצרנו – שבוע השוק שלנו נקטע באיבו, והחלטנו לא להמשיך הלאה, אלא להתעכב עוד קצת, וקינחנו כמובן גם בחגיגת השבועות שהחמצנו.

מיד נספר על כך, אך כרגיל, כמה הודעות:

**נוהל יום ראשון**: לא לשכוח סדינים נקיים ובקבוקים מלאים! הימים חמים מאוד, וללא בקבוק אנחנו מתקשות לעקוב האם הילדימות שותים מספיק, וזה גם כמובן מאלץ אותם לבקש מים בכל פעם, מה שגורם לויתור על העצמאות שלהם. אם שכחתם בקבוק, עצרו רגע בדרך וקנו בקבוק מים.

**קרם הגנה**: בגן איננו מורחות קרם הגנה. החצרות שלנו מוצלות, אך ישנם חרכים בציליות המאפשרים קצת לקרני השמש לחדור. ממליצות למרוח בבוקר קרם הגנה, במיוחד לילדימות רגישים לשמש.

**שוק ושבועות **

את השבוע פתחנו בשיח על ירקות ופירות:

מהיכן הם הגיעו אלינו?

מהשוק, מהסופר או מהירקניה השכונתית. 

איך הביאו אותם? הובלו ע״י משאיות.

מהיכן? משדות ומטעים 

מי קטף? חקלאים.

איך המזון שלנו צומח? בעזרת אדמה טובה, מים ואור של שמש.

חוש המישוש ומיון 

ליקטנו מבחר של ירקות ופירות מהמטבח והכנסנו לשק. הילדימות הכניסו יד פנימה הרגישו ובחרו את הפרי/ירק שלהם. זיהינו וחשבנו יחד היכן הוא גדל. באדמה? על שיח? על העץ? 

לאחר המיון פתחנו את שוק שכבת הבוגרים:

הילדימות התנסו הן בתפקיד הקונים והן בתפקיד המוכרים: החברימות הסתובבו בשוק בין הדוכנים ובחרו להם פירות וירקות אהובים. בסוף השבוע, נהנינו מארוחת שוק ברוח מחנה יהודה – אכלנו לימון כבוש שהכנו בעצמנו עוד לפני החופש, ובייגל ירושלמי טעים שהכנו את הבצק שלו בעצמנו.

# חג שבועות - חג המים 

כששאלנו את הילדימות מהיכן מגיעים המים, הם ישר קראו בקול: "מהגשם"! 

הגשם הוא זה שממלא את הים, המעיינות והאגמים וכמובן את האדמה הסופגת כל טיפה לטובת הצמחים.

מהיכן מגיעים המים לברזים שלנו? מצינורות ארוכים המגיעים מבורות מי גשם או מהכנרת. מי השתייה שלנו מתוקים ומאוד בריאים לגוף שלנו. 

למה אנו מזכירות לסגור את הברז או שיש גבול לכמות המים במשחק חצר? מכיוון שכמות המים שלנו תלויה בכמות הגשם היורד בחורף לכן אנו משתדלים לא  לבזבז. בים התיכון יש המון המון מים, למה שפשוט לא נשתמש בהם? אלו לא מי שתיה הם מלוחים מאוד.

לכיתה הכנסנו שתי כוסות. כוס אחת עם מי ברז וכוס שניה עם מים ומלח - מי ים התיכון(: מדהים היה לראות כמה הילדימות סקרנים/ות מתבוננים/ות בחבריהם/ן צוחקים ומתרגשים לרגע שלהם/ן. כולם הסכימו לטעום, ולחלק מהם/ן היה אפילו טעים (:

מזג האוויר החמים הביא איתו המון זמן חצר והמון פעילויות עם מים ובוץ. הילדימות מאוד אוהבים להשתמש בכלי תחבורה, בסירים וקומקומים במשחק בארגז חול. בתקופה האחרונה הצעצועים מתייבשים עם בוץ ומתלכלכים מאוד. השבוע פתחנו במבצע ניקיון כלי התחבורה לאחר משחק עם הבוץ.

פתחנו עמדת מי סבון, סמרטוטים ומים נקיים. הילדימות התפלשו יחד עם הכלים בבוץ ולאחר מכן הביאו אותם לניקיון ושטיפה. במרץ שיפשפו, קירצפו והופ שוב למשחק בבוץ(: אלה שרצו לסיים את המשימה חיפשו נקודות שמש בחצר להניח את הטרקטורים לייבוש. 

מפעילות ניקיון אחת הפכנו לשכבה שבכל יום מקרצפת את הקירות הבתים והצעצועים. הקיר השקוף של שושנה הוא נקודת פעילות אהובה בחצר שלנו – לעתים אנחנו מורחים עליו צבעי ידיים, לעתים קצף, ולפעמים מחליטים לקרצף במים וסבון אפילו אם לא לכלכנו באופן פעיל!

ומה עוד אפשר לעשות עם מים? לקחנו מכחולים וסמרטוטים, טבלנו במים, וראינו כיצד אפשר בעזרת המים לצייר על רהיטי העץ ועל הקיר השחור, ולראות איך הציורים שלנו נעלמים אחרי כמה דקות של שמש! השפרצנו קצת מים אחד על השני להתקרר, וטבלנו רגליים בבוץ הקריר של ארגז החול.

חג המים הגיע בדיוק בזמן לקיץ החם, ובשבוע הבא נמשיך ללמוד על הקיץ, וכמובן להשפריץ הרבה מים!

**שבת שלום,**

**צוות שכבת הבוגרים: אורטל, ימית, מיכל ושיר**
