---
title: טו בשבט הגיע
date: 2024-02-02T05:23:31.675Z
---
**הי הי לכל משפחות הגן שלנו,**

1. **אוכל בכניסה לגן**: מבקשות להזכיר כי לגן לא נכנסים עם אוכל ביד או בפה. נשנשתן בדרך? מצויין, שבו רגע בחוץ, סיימו את הנשנוש, ורק לאחר מכן היכנסו לטרמינל.

**מה הרציונל?**

קודם כל, בטיחות. לא נתהלך עם אוכל ביד, והאוכל מהבית לא ברור שעומד בכללי הבטיחות והרגישויות לאוכל של הגן.

בנוסף - איך זה גורם לחברימות להרגיש אם אני יושב ואוכל משהו שהם לא מקבלים? מסיבה זו, כל מה שאנחנו אוכלים ומשחקים בו בגן משותף. אם רוצים, אפשר להביא פרי מהבית או שקטפנו בדרך לחלק ליתר החברימות. הילדימות מאוד אוהבים לחלק!

**למה נסיים בחוץ ולא בטרמינל?**

הכניסה בשער הגן לטרמינל מסמנת גם לילדימות וגם לצוות שעכשיו נכנסים לגן ונפרדים. אם אנחנו עוד מתמהמהים ויושבים שם, אנחנו משדרים לילדימות חוסר בהירות על מתי הפרידה, ובמקביל, מעמיסים גם על פרידות של ילדימות אחרים.

**לילד.ה שלי לוקח המון זמן לסיים את הנשנוש, מה אני עושה?**

דבר ראשון שווה לחשוב האם הכמות שקיבל.ה מתאימה - אולי צריך נשנוש קטן יותר, או שבכלל אפשר לוותר ולאכול משהו קטן בבית ואז ארוחת בוקר בגן. אבל… לעתים קרובות זהו רצון לבלות אתכם עוד כמה דקות ולדחות את רגע הפרידה. אפשר להגדיר זמן שעד אליו יסיימו לאכול ואחר כך יתנו לכם את מה שנשאר (כמו למשל הילד הבא שמגיע, או עד שהטיימר בשעון מצפצף, נגיד עוד 2 דקות) ובינתיים לשבת ולנשנש יחד. שימו לב שאם אתם לוקחים בכוח את האוכל הילדימות צריכים לחוות שתי פרידות: קודם מהאוכל, ואז מכם, וזה משהו שעדיף להימנע ממנו.

2. **יום המשפחה**: זהו אחד החגים האהובים עלינו בגן, ומדי שנה אנחנו בוחרות להקדיש אותו דווקא למשפחה המורחבת. השכבה הבוגרת מכינה מדי שנה מסיבה אליה נזמין סבא וסבתא (או הרכב אחר של שניים, כמובן, כל משפחה וההרכב שלה). המסיבה תתקיים ב-16.2, מקוות שכבר שריינתם עם סבאסבתא. זהו יום פעילות כמעט רגיל בגן: **נבקש ביום זה לאסוף את השכבה הצעירה מעט מוקדם יותר - עד 11:30**. הבוגרימות יישארו להכין את הגן וב-12:00 יקבלו את פני סבא וסבתא ויובילו אותם בתחנות פעילות שונות ברחבי הגן.



**שבת חורף נעימה,**

**עומרי, אחינועם וכל גן ילדי הטבע הדמוקרטי**



## השכבה הצעירה

**״טו בשבט הגיע, חג לאילנות״**

השבוע שוחחנו מעט על יחודו של החג הנפלא הזה, זה החודש בו העצים מחדשים את פריחתם. מלבלבים, פורחים ומפנקים אותנו בפירות הטעימים שלהם. מלכת החגיגה היא השקדיה שלובשת את התלבושת החגיגית היפה והפרחונית שלה. תנתנו תשומת לב, טעמנו ודיברנו על פירות הארץ שלנו, הטעמים והצבעים שלהם. דיברנו מעט על חלקי העץ, הגזע, הצמרת, העלים והענפים.

בקרוב יחגג יום המשפחה אליו התחלנו להתקרב בעזרת חג האילנות. זוכרים שביקשנו את כתובות סבא וסבתא? אז השבוע הילדימות הכינו גלויות ברכה מתוקות אותן שלחנו בדואר, עם בול והכל😊 מה היה שם? הילדימות החתימו את טביעת כף ידם על גבי גלויה מתוקה שבעצם הפכה לצמרת עץ צבעוני. ראינו איך חלק מהילדימות נגעו ומיששו וחלקם התבוננו ובדקו קודם. מוזמנימות לשתף אותנו בצילומי קבלת הגלויות מהמשפחות:)

בהמשך להחתמת כפות הידיים על גבי הגלויות המשכנו והעמקנו את העבודה שלנו בחומרים וצבעים. לחצר שלנו יצאו גם השבוע צבעי הידיים אותם מרחנו על גבי השולחן השקוף. התרגשנו לראות את ההיענות והחקר של הילדימות את החומר הנעים והחלקלק הזה. מרחנו וערבבנו, באצבעות וכפות הידיים, מרחנו והטבענו את האצבעות, ערבבנו וראינו אילו צבעים נוצרו לנו. מה קרה כשערבבנו צהוב ואדום? ומה קורה כשמערבבים אדום וכחול? ומה עשינו כשסיימנו? כל ילד/ה קיבל/ה סמרטוט לח קטן וניקינו יחד את השולחן! ואנחנו כמובן שטפנו ידיים בכיור שלנו שבחצר!

בשבוע הבא נמשיך לחקור את העצים והצמחים שלנו.

ניפגש ביום ראשון - לא לשכוח בגדים ספייר, מגבונים לחודש פברואר, סדינים נקיים ובקבוקים מלאים!

**שבת מנוחה,**

**צוות השכבה הצעירה - הילה, רון, נעמי, שירז, גבי, ענבר, אלמוג ורוני**



## השכבה הבוגרת

החורף שלנו המשיך ואנחנו דיברנו הרבה גם על מי נהנה מהגשם? חלק מהילדימות כן, ואחרימות לא. יש מי שאוהבים להרגיש את הטיפות על הפנים, ואחרים לא…. יש מי שאוהבים לקפץ בשלוליות ולהירטב, ויש מי שמעדיפים לתפוס מחסה.

ומי עוד אוהבים את הגשם? הצמחים! ענו הילדימות. הגשם משקה אותם ומרטיב את האדמה שלהם. שמענו את השיר "[עץ](https://www.youtube.com/watch?v=CbW58ratUQo)" וחשבנו על הפירות הטעימים שנותן לנו עץ הלימון שלנו, שבקיץ מצל לנו את ארגז החול.

ניגשנו לערוגות הגינה שלנו שלא התעסקנו איתם הרבה זמן, ופגשנו מעדר ואת חפירה. קצת חפרנו והפכנו את האדמה כדי שיהיה לנו יותר קל לעבוד איתה. ראובנה הביאה לנו מהמטבח שקית הפתעות: כל מיני שאריות מהכנת האוכל. ואנחנו חשבנו יחד: מה אפשר לשתול/לזרוע, ומה לא? חלק מהדברים - כמו ראש הסלק או הגזר, היו כבר עם עלים, ונראה היה לנו שאם נשתול אותם אולי יקרה משהו. חלק מהדברים היו כבר עם שורש, כמו שום  או בטטה, וגם זה נראה היה לנו מתאים לשתילה. מהפלפל הוצאנו את הגרעינים ופיזרנו באדמה. ומה לגבי קליפות? לא!!! אמרו רוב החברימות. אחת הילדות הציעה שנטמון אותן באדמה כדי שלשתילים יהיה מה לאכול, וזה גם נשמע היה לנו די טוב.

**אננס ירוק**

מתישהו לפני שעברנו למקלטים, חוה הביאה לכיתה ראש אננס, ויחד הנחנו אותו בצנצנת מים לראות מה קורה. בתקופה שלא היינו, האננס הצמיח שורשים בתוך המים, והעלים שלו צמחו וצמחו! הוצאנו מהמים, התבוננו בחלקים השונים, ולאחר מכן לקחנו עציץ, הוספנו לו אדמה, הכנו בה גומה והנחנו בתוכה את שורשי האננס. כיסינו בעוד אדמה, הרטבנו, הידקנו, ויצרנו עציץ אננס יפהפה שיעשה לנו ירוק בעיניים!

השיח על האננס הוביל אותנו להתבונן על חלקי הצמחים השונים. דקלמנו:

> "שורשים באדמה,
>
> גזע אדיר גבה קומה
>
> יש ענפים וגם עלים,
>
> פירות טעימים פרחים מקסימים"

עכשיו נותר לנו להמשיך להשקות, לנקות ולהתבונן - נחכה לראות מה יגדל ומה לא! וכמובן להמשיך לשתול ולטפח את הגינה שלנו.

**פירות טעימים**

השבוע גפן הגיע עם שקית ע-נ-ק-י-ת שהכילה הפתעה נהדרת: המוני תפוזים סיניים קטנים, כתומים ויפים. קצת טעמנו, אבל חשבנו שיהיה לנו קשה לחסל את כל הכמות הזו בעצמנו. מה אפשר לעשות עם התפוזים? החלטנו שננסה להכין בעצמנו ריבה לכריכים שלנו בסוף היום. חתכנו בזהירות את התפוזים. גיררנו קצת קליפת לימון מעליהם, פיזרנו סוכר, והחלטנו גם להוסיף מיץ תפוזים טעים! סחטנו את התפוזים, ומזגנו לתוך הסיר. את הסיר לקחנו למטבח לחמם על הכיריים, ומדי פעם ניגשנו יחד להריח, להתבונן ולראות איך חוה מערבבת מעט ובודקת את המרקם! נתנו לריבה להתקרר, ולמחרת, טעמנו אותה. איזה טעם היה לה? ממש כמו התפוז הסיני, קצת מתוק וקצת מריר! כל השבוע נהנינו למרוח את הריבה שלנו בכריכים. איזה כיף, ותודה לגפן!

![](/assets/pics/uploads/ריבת-תפוזים.jpg)

בשבוע הבא נמשיך לחקור את הגינה, את הצמחים שלנו, על שורשיהם, גבעוליהם, עליהם - וכמובן פירותיהם! פירות עסיסיים, פירות יבשים וגם פירות סרק!

ניפגש ביום ראשון - לא לשכוח בגדים ספייר, מגבונים לחודש פברואר, סדינים נקיים ובקבוקים מלאים!

**שבת מנוחה,**

**צוות השכבה הבוגרת: חוה, לילה, מיכל, מייקי, נגה, עמנואל ולין**