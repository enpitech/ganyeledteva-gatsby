---
title: על פרפרים וחיות שונות ומשונות
date: 2022-03-25T12:16:18.486Z
---
**שבת שלום לכל ההורימות!**

1. **פסח**: חופשת פסח תתקיים השנה בתאריכים 15.4.22-23.4.22. נחזור לגן ביום א' 24.4.22.
2. **אירועים קהילתיים**: נשלח אליכם מייל לגבי שני אירועי האביב השנתיים שלנו - טיול משפחות ויריד אביב. נשמח אם עוד הורימות משכבת הצעירים יצטרפו לצוות המארגן, מניסיוננו, זו חווייה מאוד מגבשת ומתגמלת!
3. **הרצאה להורימות**: ביום שני 28.3.22, בשעה 20:00, תתקיים הרצאה של אחינועם בנושא חוסן נפשי וניהול עצמי.  ממליצות בחום! לינק להרשמה יישלח אליכם ביום ראשון.
4. **קייטנות**: כמה הורים שאלו אז נכתוב כאן לכולם. בפסח- לא מתקיימת בגן קייטנה. באוגוסט. הגן מסיים את השנה ב5.8.22. קייטנה תתקיים לפי הענות הצוות, היא בדרך כלל בת שבוע- 10 ימים. בתחילת חודש מאי אנחנו מבררים עם הצוות מי בעניין, ואז לקראת אמצע החודש יש לנו תמונה ברורה יותר ואנחנו שולחים מייל מסודר עם כל הפרטים. מבטיחים לעדכן ברגע שהכל יהיה ברור. 

 

**שבת מנוחה,**

**צוות גן ילדי הטבע הדמוקרטי**

 

## שכבת הצעירים

פורים כבר עבר וחלף, אבל בשכבת הצעירים אנחנו עוד מתקשים להיפרד ממנו. אנחנו מאוד נהנים להמשיך לחבוש כובעים שונים ולדמיין כל מיני הרפתקאות - לחבוש קסדה צהובה ולהעמיד פני בנאים, או קסדה אדומה ולדמיין שאנחנו לוחמות אש. לחבוש את כובע הבוקרים ולדמיין שאנחנו רוכבים על סוס, או את כובד הצמר ולדמיין שאנחנו גולשים בשלג!

במקביל, התחלנו כבר להעמיק בנושא הבא שלנו, שבכל שנה מחבר בין פורים לפסח - נכון! האביב!

מזג אויר לא ברור, המון חרציות, יותר אור ושמש בבוקר - אלו הם כבר סימנים שהילדימות שמו לב אליהם בעצמם, ואנחנו סיפרנו - נכון! כי האביב הגיע. בשבועות הקרובים נלמד עוד רבות על האביב. בינתיים התמקדנו בסימנים ששמנו לב אליהם, בעיקר בחצר, וכמובן שהתחלנו גם להכיר סיפורים ושירים אביביים.

**חיות קטנות**

הכרנו את שלושת הפרפרים מאת לוין קיפניס - סיפור נהדר על חברות, שגם מזמן לנו את האפשרות למנות יחד עד שלוש, וגם לזהות את הצבעים השונים יחד. למדנו גם שיר על 3 פרפרים צבעוניים: [3 פרפרים מאת דתיה בן דור](https://www.youtube.com/watch?v=qvUOP3J055o).

התחלנו גם לקרוא את הזחל הרעב, כהכנה לגידול זחלי משי בגן כמדי אביב (אנחנו לא בטוחים שהביצים מהשנה שעברה יבקעו, אז אם למישהו יש מקור לזחלים, נשמח אם תספרו לקפטנית שלכם), וללימוד על מחזור החיים של הפרפר.

בכלל, בשכבה שלנו אנחנו מאוד אוהבים חיות קטנות כמו פרפרים וחלזונות, והשבוע הכרנו עוד חיה כזו: המקלונאים. אמנם כבר התבוננו בהם כשהגיעו לגן, אבל השבוע הם ביקרו אצלנו מספר פעמים למרבה ההתרגשות של  הילדימות הצעירים. המקלונאים גרים בכיתה הכחולה באקווריום קטן, אך מדי פעם הם רוצים להתאוורר קצת, ואנחנו מוציאות אותם החוצה לשמש ולאור, והילדימות מוקסמים מרגליהם הקטנות ומהתזוזה שלהם, ובעיקר באופן שבו לפתע גוש מקלות קטנים פתאום מתחיל לזוז… למדנו שהן אוהבים לאכול עלים, והוספנו קצת לערימת העלים שלהם. מי שרוצים להביא להם כמה עלים בבוקר לאכול, מוזמנים! הם אוהבים בעיקר עלי ורד או היביסקוס :)

**אחוות בשכבת הצעירים**

באחרונה התחלנו להתחלק גם בתוך הקבוצות שלנו לקבוצות קטנות קבועות. מה זה אומר? תמיד בשכבה אנחנו מתחלקים לקבוצות קטנות יותר לחלקים מסויימים ביום. העבודה בקבוצה קטנה יותר שקטה ונעימה, מאפשרת לילדימות להתרכז יותר ולמחנכות להתייחס בצורה פרטנית יותר. כעת, אנחנו מוסיפות גם את קביעות הקבוצה, מה שמאפשר לנו להתגבש גם בתוך הקבוצות הקטנות. הילדימות בצורה זו יודעים טוב יותר למה לצפות, באיזה חלל הם יהיו בכל שלב, ואיזה סוג פעילות יעשו. ידיעה זו מעניקה להם המון ביטחון ואת האפשרות לנהל את עצמם בתוך היום. בקרוב כל אחווה גם תבחר חיה שתייצג אותה ועליה היא תלמד בצורה מעמיקה יותר.

**מחכות לכם כרגיל ביום ראשון - לא לשכוח בקבוקים מלאים וסדינים נקיים,**

**עד אז - שבת שלום!**

**צוות שכבת הצעירים - חוה, מיכל, עדי, בר, שיר ואולגה**



## שכבת הבוגרים

השבוע נפרדנו מחג הפורים, החזרנו את ארגז התחפושות למקום, פירקנו את התפאורה והורדנו את הקישוטים מהקירות. אבל זו לא באמת פרידה, כי בכל יום אנחנו נהנים להשתעשע בדמיון. אנחנו מאוד אוהבים להגיע לגן ולהפוך ללוחמי ולוחמות אש או לברוח מהמפלצת הענקית שנמצאת בבית העץ. בכל יום אנחנו בונים בקוביות ארמונות ובתים משגעים, מכינים מטעמים בארגז החול וכו'.  

**את.ה שונה ומיוחד.ת**

השבוע קראנו קטע מתוך הספר קרנפוני, ג'וקיפוד וחברים מאת עברי לידר. 

תחילה התבוננו בכריכה, ראינו כל מיני חיות אבל לא בדיוק כמו שאנחנו מכירים.ות אותן. הן היו מעט שונות, למשל ראינו דג עם רגליים ארוכות ודקות,  ראש של פלמינגו עם רגליים קצרות וזנב ארוך. חשבנו גם על השם של הספר - איזה חיות מסתתרות בו? קרנף, פוני, ג'וק וקיפוד!

בקטע שקראנו היו חיות נוספות, למשל פיל ירוק מתכרבל במיטה, חיה נוספת עם ראש של תרנגולת וזנב ארוך - שאלנו אילו חיות אנחנו מכירים.ות עם זנב כה ארוך? סוס, נחש, ג'ירפה. האיורים הקסומים ממש הצחיקו את הילדימות, ויחד חשבנו איפה ניתן למצוא חיות כאלה? בטבע? בגן החיות? בספארי? לא ולא - אלו חיות שניתן לפגוש בדמיון ובחלום.

בשבוע הבא נמשיך להעמיק בספר - נשוחח על השונות וייחודיות של כל אחד ואחת מאיתנו. 

**מיומנויות דידקטיות** 

היכולת להבדיל בין מציאות לדמיון ולפתח הן את הכרת העולם שלנו, והן את עולם הדמיון הם דברים שאנחנו משקיעות בהם זמן רב בגן. עוד משהו שחזרנו להתעמק בו לאחרונה הן מיומנויות מוטוריקה עדינה, שישרתו אותנו בהמשך הדרך בכל כך הרבה דברים.

למשל, נעיצת נעצים על לוח עשוי ספוג דחוס או קרטון, השחלת חרוזים, קריעת דפים או בריסטולים. כל אלה הן מיומנויות הדורשות מאיתנו ריכוז רב - עלינו לשים לב לאופן האחיזה ותנועת היד והאצבעות. עלינו לארגן נכון את הסביבה שלנו, מאיפה אני לוקחת את הנעץ/ החרוז, כיצד אני אוחזת את הדף כדי לקרוע ועוד. 

השבוע התחלנו בקבוצות קטנות לעבוד על גזירת בריסטול - תחילה הכרנו את המספריים וכללי הבטיחות ששומרים עלינו. ראשית התאמנו על הדרך בה אנו אוחזים את המספריים - השחלנו את האגודל והאצבע לחורים. אחר כך עבדנו על פתיחה וסגירה של המספריים, לא שכחנו לוודא שהמספריים מספיק רחוקות מהגוף שלנו כדי שלא ניפגע. המחנכות הדביקו רצועות בריסטול לקצה של השולחן, וכך יכלנו להתאמן על גזירה - ביד אחת אחזנו את המספריים, ובשנייה את הבריסטול. למדנו לשים לב שהאגודל שלנו למעלה לגזירה מוצלחת. גזרנו חתיכות קטנות וגדולות, אספנו אותם בסלסלה אישית ולבסוף הדביקנו את חתיכות הנייר שגזרנו על דף עיתון. 

נמשיך לתרגל עבודה במספריים בחודשים הקרובים.

**מחכות לשבוע חדש אתכם, עם בקבוקים מלאים וסדינים רעננים!**

**מאחלות לכם סופשבוע משעשע ונעים,** 

**מכל צוות שכבת הבוגרים: אורטל, גבי, נופר, הילה, רוני, תמר ושגיא**