---
title: 'עדכון של קיץ, מים והגוף שלנו'
date: '2021-06-04T15:00:41+03:00'
---
שבת מנוחה לכל המשפחות שלנו,

עבר עלינו שבוע קיצי נפלא בגן, הצוות מיד יספר לכם עליו, רק כמה הודעות קצרצרות קודם לכן:

* **קייטנה**: שמחנו לראות שההיענות לקייטנה גבוהה! הרישום לקייטנה כבר נסגר וכל הקבוצות מלאות. הרשומים יקבלו לקראת הקייטנה מייל נפרד עם כל הפרטים הנחוצים. 
* **גן אחרי הגן**: מזכירות לשים לב לשינויים בימים, ובנוסף, אל תשכחו שבתוך הגן עדיין קיימת חובת מסיכה, הביאו עמכם מסיכות. כמו תמיד, נשמח לפינוקי תמונות וחוויות מהביקור!

**שבוע טוב,**

**אחינועם וכל צוות גן ילדי הטבע הדמוקרטי**

## שכבת הצעירים

על שכבת הצעירים עבר שבוע קייצי אך מרענן!

את הקיץ קיבלנו באהבה עםשירים חדשים ומשחקים אהובים, אך לפני כל הפרטים קצת הודעות:

* **מגבונים**: מזכירות שוב להביא מגבונים לחודש יוני: 2 חבילות לילדימות עם חיתול וחבילה אחת לגמולים.
* **בקשת מיחזור**: נשמח אם תביאו לנו בקבוקונים קטנים שאינכם זקוקים להם: זה יכול להיות בקבוקי אקטימל או בקבוקי מים קטנים.
* **נוהל יום א**׳: סדינים נקיים ובקבוקי מים מלאים ורעננים!

**מפגש קיצי**

הקיץ כבר בעיצומו, והביא עימו הרבה דברים כיפיים - כמו פירות טעימים והמון מים בחצר, הרבה אור שמש ובגדים קצרים ונוחים. אבל לצידם קיבלנו גם חום וזיעה, ויתושים וזבובים! למפגש שלנו נוספו שני שירים השבוע: [היתוש ](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwic_b6w-v3wAhUPhv0HHX2vDwMQwqsBMAB6BAgOEAI&url=https%3A%2F%2Fwww.youtube.com%2Fwatch%3Fv%3De8gcG5hjS20&usg=AOvVaw0AyAmC_k_jA5YbtHQDHjz1)(תנועהחיה) עוזר לחברימות להתמודד עם היתושים שעושים לנו ממש לא נעים בחצר, בצורה משחקית. השיר השני הוא "[לעולם בעקבות השמש](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwi79Im_-v3wAhWkhf0HHSvYDDUQyCkwAHoECAIQAw&url=https%3A%2F%2Fwww.youtube.com%2Fwatch%3Fv%3DRc76y7ELPc0&usg=AOvVaw1ErdCK8UH4GvRI9iMMPFz0)" - רקדנו בצורה חופשית בכיתה והסתנוורנו מקרני השמש! 

# מים ועוד מים

משחקי המים בתקופה החמימה הזאת מככבים בחצר, הם גם עוזרים לנו להצטנן קצת בחום, וגם מספקים לנו המון הזדמנויות למידה וחקר. השבוע התמקדנו בהעברות: 

העברת מים מכלי קטן לכלי גדול ולהפך, העברת מים ממקום למקום תוך שמירה על כמות המים שבתוך הכלי. אם נרוץ, מה יקרה למים? הם ישפכו! אם נלך בזהירות, נגיע עם כמות גדולה של מים. ובאילו כלים בכלל אפשר להעביר מים? לקחנו כוס, וראינו שאפשר להשתמש בה כדי להעביר מים מבלי לאבד הרבה מים. גם סיר, וגם בקבוק. אבל כשלקחנו צלחת, זה היה הרבה יותר קשה. ומה קורה עם מסננת? התבוננו כיצד המים בורחים דרך החורים מיד כשהרמנו את הכלי!

בזמן שהעברנו את המים חשבנו לאן עוד אפשר להעביר מים? מי זקוק להם?

הצמחים שלנו שבחצר!  

הלכנו לאדמה לבדוק האם היא יבשה או רטובה, וגילינו שהאדמה יבשה, הצמחים שלנו צמאים מאוד! השקנו את הצמחים עד שהאדמה נספגה במים. בקיץ האדמה מתייבשת מהר מהחום של השמש דאגנו להשקות את הצמחים כל יום בבוקר ובסוף היום.

אחרי שטיפלנו בצמחים, חשבנו גם על הגוף שלנו: האם גם המים בגוף שלנו מתייבשים מהשמש?

 אחד החברים הכריז בקול בחצר שהמצח שלו רטוב. שאלנו ממה, וקיבלנו תשובה מעניינת מאוד! השמש מייבשת אותי ואני צריך לשתות מים! ישבנו להפסקת מים וניסינו לגלות למה המצח שלנו רטוב. עלו כל מיני תשובות אבל בסוף הבנו שהמים על המצח נקראים זיעה! הגוף מזיע כשחם לו כדי להתקרר. איזה עוד דרכים יש להתקרר? מאוורר, מזגן, אבטיח קר וכמובן שתיית מים קרים ונעימים.

כדי לעודד את החברימות שלנו לשתות מים, אנחנו משחקים משחק שנקרא "מיקימיקי מאוס". בזמן שהמחנכת אומרת מיקימיקימיקי החברים שותים מים, ובמאוס עוצרים! אנחנו כבר אלופים במשחק הזה אז אפשר לנסות לשחק איתם בבית, בטיול או סתם בחוף הים!

ומה יקרה לגוף שלנו אחרי שנשתה המון מים?

רק טוב!

צבע הפיפי שלנו יהיה שקוף, וזה הרי ידוע שפיפי שקוף זה בריא לגוף! פיפי צהוב זה פחות טוב. כשאנחנו רואים שהפיפי שלנו צהוב, אנחנו הולכים לקחת בקבוק ושותים עוד קצת מים כדי שלגוף לא יחסרו מים! את המים אנחנו צריכים כדי להזיע ולהתקרר, הם נותנים לנו כוח לרוץ ולנתר!

בשבוע הבא נעמיק את השיח שלנו על הקיץ, ובינתיים:

**מאחלות לכם סוף שבוע קיצי ומרענן,**

**צוות שכבת הצעירים -גבי,ענת, חוה, חולוד והילה**

## שכבת הבוגרים

הקיץ נכנס לתנופה ואת השבוע פתחנו בימים חמים במיוחד. בגן שלנו אנחנו לרוב פותחים את הקיץ בדיון על התחושות שלנו ועל ההשפעות של הקיץ על הגוף שלנו. מה זה אומר? תכף נספר, אבל קודם הודעות קצרצרות:

* **מגבונים**: מזכירות שוב להביא מגבונים לחודש יוני: 2 חבילות לילדימות עם חיתול וחבילה אחת לגמולים.
* **בקשת מיחזור**: נשמח אם תביאו לנו בקבוקונים קטנים שאינכם זקוקים להם, זה יכול להיות בקבוקי אקטימל שטופים/בקבוקוני נסיעות קטנים/תמצית וניל וכו'.
* **נוהל יום א**׳: כרגיל, לא לשכוח סדינים נקיים ובקבוקי מים מלאים ורעננים! בנוסף, מי שטרם הביאו שמיכת קיץ, אנא הביאו! תקבלו תמורתה את שמיכת החורף החמה.

אז מה היה לנו השבוע?

קיץ!

השבוע התחיל ממש חם - ביום שני, כבר כשהגענו לגן כולם התחילו להזיע. שמנו לב שטיפות מבצבצות על פני החברימות, והשיער של כולם התחיל להידבק לראש. הלחיים בהקו, והילדימות רצו כל הזמן לבקבוקים לשתות! טוב מאוד! אמרנו.

# מים בכל מקום

מחינו את הפנים בעזרת היד ולקלקנו אותה - הרגשנו שהיא מלוחה. "כמו הים!" קראו כמה ילדימות. למה אנחנו נרטבים אפילו אם לא השפרצנו מים? כשחם לנו, הגוף שלנו מוציא מים כדי לקרר את עצמו! כשהגיע משב רוח קריר, הרגשנו כיצד הרטיבות על הפנים הופכת פתאום לנעימה. השפרצנו על עצמנו בשפריצרים של החצר, והרגשנו איך הקרירות של המים מצננת אותנו מעט. הגוף שלנו בעצם יודע להוציא חלק מהמים שאנחנו שותים החוצה, בשביל לנסות לעשות את אותה הפעולה - לצנן את עצמו! המים האלו נקראים "זיעה".

ואיך עוד יוצאים המים מהגוף שלנו? בפיפי! השבוע הקפדנו להתבונן יותר מהרגיל בפיפי שלנו: גילינו 3 צבעים עיקריים - שקוף/לבן, צהוב וסגול! פיפי שקוף, זה בריא לגוף. פיפי צהוב, זה לא כל כך טוב. מה עושים? הולכים לשתות עוד מהבקבוקים שלנו! ומה אומר פיפי סגול? שאכלנו המון סלק אתמול! הילדימות מאוד נהנו מההתבוננות הזו בפיפי, ואף אמרו זו לזה: "הפיפי שלך צהוב, כדאי שתלך ותשתה את כל הבקבוק!".

השפריצרים כיכבו בחצר, ולצידם הוספנו עוד הרבה מים שיעזרו לנו לקרר את עצמנו - מים עם חול שהפכו לבוץ צונן ומהנה בארגז החול, פיילות עם מים למשחקי מים שונים, ואפילו "גשם" באמצע האיגלו. ניסינו להעביר את המים ממקום למקום - לקחנו אותם בכלים גדולים וקטנים, גבוהים ושטוחים, סגורים ומחוררים. ראינו שכלי עם חורים כמו מסננת מאבד מהר מאוד את המים, וגילינו שהרבה יותר קשה להעביר מים בצלחת מאשר בכוס. החברימות הלכו לאט ובזהירות עם הצלחת, בניסיון לא לשפוך אפילו טיפה!

גילינו גם שעבור חומרים מסויימים, המים יכולים לשמש כמו דבק! הילדימות קיבלו סלסלות עם המון צורות מסול מנצנץ וצבעוני, טבלו אותן במים, והדביקו אותם לקיר השקוף ולקיר השחור שלנו, בכל פעם לפי קומפוזיציה אחרת. מהר מאוד שמנו לב שהמים שלנו החלו לנצנץ, וכך גם הידיים שלנו! המים שטפו את הנצנצים מהסול, כמו שהם שוטפים לכלוך מהידיים, מהשולחן או מהקיר!

![null](/img/pics/sticky-foam.jpeg)

ומי עוד זקוק למים? הצמחים שלנו! איך נדע שהצמח שלנו זקוק לעוד מים? דרך אחת לבדוק היא למשש את האדמה ולראות אם היא לחה או יבשה. אם היא לחה, כנראה שהצמח לא זקוק עדיין לתוספת מים, אבל אם היא ממש יבשה, כנראה שצריך להשקות! לקחנו את המשפך, ובזהירות הוספנו מים איפה שצריך! וידאנו שאנחנו משקים בבוקר כשאנחנו מגיעים, או בסוף היום, כדי שהצמחים יספיקו לשתות לפני שהשמש תייבש את כל המים.

במפגשים התחלנו לדבר על מאפייני הקיץ - "יש הרבה שמש וחם", אמר אחד הילדים. רקדנו קצת בעקבות השמש, עם "לעולם בעקבות השמש" מאת אהוד מנור. 

> "לְעוֹלָם בְּעִקְּבוֹת הַשֶּׁמֶשׁ
>
> לְעוֹלָם בְּעִקְּבוֹת הָאוֹר
>
> הַשֶּׁמֶשׁ אֶת יוֹמִי רוֹשֶׁמֶת
>
> וְלִבִּי צִפּוֹר"

[(לעולם בעקבות השמש / אהוד מנור)](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwi79Im_-v3wAhWkhf0HHSvYDDUQyCkwAHoECAIQAw&url=https%3A%2F%2Fwww.youtube.com%2Fwatch%3Fv%3DRc76y7ELPc0&usg=AOvVaw1ErdCK8UH4GvRI9iMMPFz0)

אחרי שרקדנו, הילדימות אמרו שחם להם, והם כבר רוצים לים! לבשנו בגדי ים, והלכנו לים! שיחקנו המון בחול, וכשסיימנו רצינו להתנקות. דיקלמנו:

> "אתמול, אתמול,
>
> שיחקתי בחול,
>
> בניתי מגדל וארמון גדול.
>
> הכנתי עוגות ממש משגעות
>
> וכשסיימתי הייתי צריכה להתנקות
>
> אז נעמדתי זקוף
>
> ניערתי את הגוף
>
> וקראתי בקול:
>
> חול, תיפול תיפול
>
> חול, תיפול
>
> חול, תיפול תיפול
>
> חול, תיפול!"

[(עידית סולקין)](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwjvuY3S-v3wAhUOhf0HHeRiA1QQwqsBMAB6BAgEEAI&url=https%3A%2F%2Fwww.youtube.com%2Fwatch%3Fv%3Dm5b0HSwuxDU&usg=AOvVaw0ZmbSzIWFehc6Oz-JWPVw0)

אחרי שהתנערנו היטב, הרגשנו שחלק מהחול עדיין נשאר דבוק לזיעה שלנו, ונכנסו לים. קצת שחינו, קצת גלשנו, וקצת פגשנו דגים!

יצאנו אל החוף, שם קינחנו באבטיח עסיסי ומתוק!

בשבוע הבא נצא למסע ארוך חדש, והפעם, אל נבכי הג'ונגלים!

**שיהיה סוף שבוע מרענן כמו האבטיח שלנו,**

**צוות שכבת הבוגרים: ימית, שיר, אורטל ומיכל**
