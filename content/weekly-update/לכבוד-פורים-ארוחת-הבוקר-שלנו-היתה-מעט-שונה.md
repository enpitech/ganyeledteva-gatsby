---
title: 'לכבוד פורים ארוחת הבוקר שלנו היתה מעט שונה. '
date: 2018-03-03T14:58:04.252Z
---
עדכון שבועי - ילדי הטבע הדמוקרטי 3.3.18

חג שמח ומבדח ! 

תודה לכולכם על הזרימה איתנו בבוקר פורים, היה לנו יום נפלא ורגוע מאוד הרבה בזכותכם! 

נשמח שתקפידו בבקרים שצוות האם (כלומר הצוות של הקבוצה שלכם) יודע בדיוק היכן הילד/ה שלכם...הפרידה חייבת להעשות יחד איתנו כשהילד/ה הגיעו אלינו פיזית ...

המשטרה החליטה לפנק אותנו בביקור ראשון... מול העירייה זה קל יותר, כנראה שהשוטרים לא מודעים לבעיה.

נבקש להזכיר לכולכם שהוקצו לנו 3 מקומות חניה להעלאה והורדת נוסעים ממש צמוד לירקן על רחוב נחלת יצחק עצמו. אנחנו מציעות לחנות שם, ואם תפוס להתקשר לעירייה שיזיזו את הרכבים. העיריה הקצתה את האיזור הזה במיוחד בשבילנו! :) 

חלקכם שואלים כבר מה יהיו שיבוצי הצוות לשנה הבאה, אז נשתף שאת תהליכי השיבוץ אנחנו עושים רק לאחר פסח. הרוב המוחלט של הצוות נשאר, והשאיפה שהצוותים ימשיכו עם הקבוצות לעוד שנה...

נעדכן אתכם לגבי השיבוצים ברגע שנדע :)

שבוע נפלא :)

אחי וצוות ילדי הטבע הדמוקרטי 

> אפרוחיה

"אני פורים, אני פורים שמח ומבדח. הלא רק פעם בשנה אבוא להתארח..." השבוע חגגנו את החג הכי צבעוני ושמח בלוח השנה! מיום ראשון (ובעצם כבר משבוע שעבר) למדנו לאט לאט ופירקנו את פורים למרכיביו, בכדי ליצור סדר ונקודות מוכרות בבלגן הצבעוני והנהדר שהחג מביא איתו. הכרנו את שירי החג, המסיכות, הרעשנים, התחפושות, למדנו על היפוך ומנגד, על סדר, על הבגדים שלנו, על שקט ועל הפנים שלנו, שבעזרת פרצוף מצחיק הפכו גם הן למסיכה.

ביום שלישי באנו מחופשים לגן! בחנו את התחפושות שלנו, אחר כך את התחפושות של החברים. אכלנו ארוחת בוקר הפוכה! התחלנו בפנקייקים מתוקים וסלט פירות וסיימנו עם כרישוב.

אחרי ארוחת הבוקר נחנו וישנו טוב, בכדי לצבור כוחות ולהשתולל בשאר היום. כשקמנו הצענו לילדים ללבוש שוב תחפושות. התמתחנו עם קצת יוגה, אכלנו... ירקות! (במקום פירות) הילדים הבינו שזה הפוך ומוזר וצחקו. אחר כך עשינו מפגש פורים משמח! שרנו שירים שמתאימים לתחפושות, שירים אהובים ושירי חג, תופפנו עם מקלות קצב, הכרנו בובות גרב חדשות! הילדים גרבו על ידיהם את הבובות ושרנו איתן יחד. אחר כך שמנו שירים לריקוד חפשי ונהנינו במסיבת פורים משלנו.

ברביעי המשכנו לחגוג, אבל בצורה קצת יותר רגועה כי ראינו שהגורים שלנו מעט עייפים. בובות הגרב המשיכו לעורר עיניין והילדים מנסים כבר לגרוב אותן לבד על הידיים. חלק גדול מיום רביעי בילינו בחצר, בהנאה מהשמש שיצא ובא לחמם אותנו שוב. שיחקנו בבימבות, הכרנו את קיר הטיפוס, הכנו עוגה בארגז החול וטיילנו עם תיקים.

הודעות:

בשבוע הקרוב אני (קרן) לא אהיה עקב טיסה לחו"ל. אלינור וטלי נמצאות כרגיל וכמובן שיש עוד צוות.

מגבונים לחודש מרץ

סדינים ושמיכות ביום ראשון, נסו להקפיד על סדין עם גומי.

לאחרונה הרבה ילדים באים עם ציפורניים מאוד ארוכות, הם שורטים את עצמם, את החברים ואותנו, בדקו את הילד/ה שלכם.



באהבה

קרן טלי ואלינור



> צעירים א'

חג פורים שמח!

חג פורים עבר עלינו בשלום ובהנאה מרובה. החברים הגיעו לגן מחופשים או בבגדים רגילים, ושיחקו בפינות השונות בגן: ישבו לאכול בארמון אחשוורוש, הציגו את התחפושות שלהם על השטיח האדום, הרעישו ברעשנים, קלעו כדורים לסל, הציצו דרך חור כדי לגלות שהפכו לקופים, רקדו או הכינו רעשנים בפינת היצירה.

אחרי המשחקים התיישבנו כולנו יחד לקראת ארוחת הבוקר. בדקנו מי הגיע לגן אבל היה ממש קשה למצוא את כל החברימות! מצאנו תיש, תנין, כבאים, כדורגלן, שף, פרפר, ארנב, מרבה רגליים, מניון וסבא אליעזר, אבל כמעט כל החברים בקבוצת רוחל'ה נעלמו! למזלנו יערה רועי ולביא הגיעו לגן ועזרו לנו לגלות איפה מסתתר כל אחד מהחברים בקבוצת רוחל'ה: איפה נבו? אהה הנה הוא מסתתר מאחורי התנין! איפה ארבל? אהה הנה הוא לבוש ככדורגלן! כך עברנו כל חבר וחברה עד שהגיע הזמן לארוחת הבוקר.

לכבוד פורים ארוחת הבוקר שלנו היתה מעט שונה. הלחם הפך לפנקייק, הירקות הפכו לסלט פירות נהדר עם בננה תות קווי תפוח תפוז ומלון, הטחינה הפכה לממרחי מייפל סילאן וחלבה, ובנוסף לכל היו לנו גם תוספות נהדרות של סוכריות צבעוניות, שבבי קוקוס, שקדים טחונים ועוד ועוד. בארוחת הבוקר גלינו שיש חברים שהם לא חובבי פנקייק גדולים שהעדיפו לאכול לחם, יש חברים שמעדיפים ממרח חלבה על מייפל ולהפך, יש חברים שמסלט הפירות נשאר להם בצלחת רק מלון או רק בננה... אבל כל החברים, בלי יוצא מן הכלל, כולם אהבו במיוחד את התוספות שלנו. בין אם אלה היו הסוכריות הצבעוניות או שבבי הקוקוס והשקדים, הכל נאכל כלא היה.

אחרי ארוחת הבוקר שלנו המשך היום בגן היה רגיל. נכנסנו למפגש פורימי במיוחד (מיד נפרט עליו מעט יותר) ולאחריו יצאנו לחצר ופשטנו תחפושות ואביזרים לטובת חופש תנועה בחצר. נכנסנו לארוחת הצהריים מעט מוקדם מהרגיל כדי שנוכל להגיע לשנת הצהריים טובה שתעזור לנו לצבור כוחות מחודשים אחרי כל האנרגיות שהוצאנו והחוויות שצברנו בפורים (ואכן המון חברימות נרדמו מוקדם יותר בפורים).

במפגשים שלנו השבוע המשכנו להתחפש לחיות שכבר הספקנו להכיר, החתול, הארנב והפיל. אל התחפושות הללו נוספה תחפושת אחת חדשה. על הלחיים ציירנו עיגולים וורודים, הוספנו עיגוך וורוד על האף, את השיער אספנו לשתי קוקיות והפכנו ל... בובה! הוצאנו מארגז התחפושות בובה נוספת וערכנו הכירות בינה לבין החברים. זוהי הבובה בוני בובוני! הבובה בוני בובוני מאוד אוהבת לרקוד, במיוחד כשמושכים לה בחוט של אייברים שונים בגוף. הדגמנו לחברים איך הראש של הבובה יכול לרקוד, היד, הרגל ואפילו כל הגוף. מיד אחר כך גם אנחנו נסינו להזיז את הראש שלנו, היד או הרגל וראינו איך הם יכולים לרקוד. השמענו לחברים את השיר[ בוני בובוני רוקד לי ריקוד של דתיה בן דור בביצוע של נירה רבינוביץ](https://www.youtube.com/watch?v=IteS0df_62Y) וראינו איך הבובה בוני בובוני רוקדת, והזמנו את החברים להזיז את האייברים יחד איתה

 (השיר מתחיל ב-0:27)

ככל שפורים התקרב אלינו הפכנו את ההתחפשות במפגש למשותפת יותר בנינו לבין החברימות. למשל, שאלנו את החברים איך מתחפשים לחתול וכולם מיד ענו שצריך שפם אוזניים וזנב. אז שמנו את התחפושת ושאלנו את החברים אם גם הם רוצים שנצייר להם אף ושפם. החברים היו מאוד נרגשים וכולם ביקשו להפוך לחתלתול. אחרי שכולנו הפכנו לחתלתולים, התחלנו להלך בחדר וליילל כמו חתולים.

בהמשך השבוע, החלטנו שבמקום שהדר או ענת יתחפשו, נזמין את אחד החברים להתחפש. כך למשל ליאו התחפש לפיל, ולביא התחפש לחתול. הזמנו גם את בועז שיעזור לנו להפוך את כל החברים במפגש לארנבים בעזרת שרביט הקסמים. כשאנחנו מזמינות חבר אחד לפעילות (וזה קורה בהמון הזדמנויות שונות בשגרת היום בגן), אחנחנו מייצרות שני דברים חשובים במקביל: הראשון הוא פיתוח הסבלנות של החברימות, לחכות שיזמינו אותם וללמוד להיות שותפים פעילים גם אם לא בחרו בי. השני הוא להעניק תשומת לב וביטחון לחבר או החברה שהוזמנו לפעילות ולאפשר להם לתת ביטוי לעצמם מול כל החבירמות. 

במפגש פורים עצמו הזמנו כל חבר או חברה לבוא ולהציג לנו את התחפושת שלו (כמובן שהזמנו גם את אלה שלא היו מחופשים). לכל תחפושת שהוצגה עשינו פעילות קצרה יחד עם הילדימות. למשל, ניתן וליאו שהתחפשו לכבאים הראו לנו איך מכבים שריפה בעזרת צינורות וכל הילדימות הוציאו גם הם צינורות דימיוניים וכיבו את השריפה בחדר. כשעידוקי הציג את תחפושת התיש, שרנו יחד את השיר "יש לנו תיש", כשנבו הציג את תחפושת התנין שרנו על שלושת הקופים שבורחים מהתנין, כשהגיע ארז לבוש כאליעזר שרנו יחד "גזר גזר, גזר גזר, אין כמוהו גזר!", לאלונה הפרפרים שרנו את "בוא אלי פרפר נחמד", לתומר הארנבון שרנו את "השפן הקטן", עם איתי בישלנו ביחד עוגה, לביא ויערה הראו לנו איך מתלבשים בבוקר, רועי שלבש מכנסי כדורסלן הראה לנו איך קובעים לסל, עם בועז שרנו על זחל קטן שמצאנו בגן ומטפס עלינו, ארבל הראה לנו איך מבקיעים גול,  וג'ונאם הצחיק אותנו עם פרצופים מצחיקים שעושה המניון. 

גם בזמן החצר שלנו היו אלמנטים של התחפשות. הבאנו לחברימות בחצר רצועות נייר ארוכות אותם קישטנו יחד בטושטושים. אחרי שרצועות הנייר היו מוכנות, הזמנו כל חבר או חברה לגשת אלינו עם רצועת הנייר שלהם אותה הפכנו במהירות לאוזניים של חתול! איך? לכל רצועת נייר שידכנו שני משולשים, את הרצועת הנייר ליפפנו סביב הראש והידקנו והנה לנו כתר עם אוזני חתול! החברים נהנו להסתובב בחצר עם אוזני החתול, להוריד ולהחזיר את הכתר וגם לבדוק את הנייר ממנו הוא עשוי והאופן בו לולאת נייר יכולה לנוע. לפעמים אפילו נקרע לנו הכתר מרב סקרנות וגלינו שצריך לשמור על הכתר שלנו כדי שלא יקרע.

משחק אחר ששיחקנו השבוע בחצר היה משחק זיכרון. על המחצלת שלנו הנחנו 4 משחקים שונים: בובה, טלפון, פטיש, ותיק. את המשחקים כיסינו בבד וכל פעם הגננת החזיקה במשחק אחר אותה הרימה יחד עם הבד כך שעל המחצלת נשארו רק שלושה משחקים. שאלנו את החברים איזה משחק מסתתר מתחת לשמיכה? אולי זה הטלפון? לא הטלפון נמצא על המחצלת... אולי זה הפטיש? אוי גם הפטיש נמצא על המחצלת הוא לא יכול להסתתר מתחת לבד.... אז אולי הבובה? אוי אבל גם הבובה על המחצלת... אז מה יכול להיות שם מתחת לשמיכה? התיק! ככה החבאנו כל פעם משחק אחר וגילנו מה מסתתר מתחת לבד תוך התבוננות במשחקים שנותרו על המחצלת. הופתענו לגלות עד כמה החברים תפסו את המשחק מהר והתחילו לנחש מה מסתתר מתחת לשמיכה עוד לפני שעברנו על כל המשחקים שנמצאים על המחצלת. הם תמיד מפתיעים אותנו מחדש ביכולות ובמיומנויות שלהם.

חיבוקים ונשיקות לכולם

הדר וענת

הודעות ותזכורות

\*שימו לב שסביבי יום שישי מתחלפים. השבוע הגן פועל ביום שישי (:

\*לא לשכוח מצעים ליום ראשון

\*מגבונים לחודש מרץ!! שימו לב שמי שעדין לא הביא מגבונים עבור חודש פברואר צריך להביא 4 חבילות מגבונים

> צעירים ב'

לא רוצים לישון רוצים להשתגע …. 

איזה שבוע היה לנו.

יום ראשון התחיל בחלום… הגענו לגן בפיג׳מות נעימות וחמימות.

את הכיתה של ציונה הפכנו למיטה ענקית מלאה במזרנים רכים…כריות ושמיכות…

החשכנו את האור וברקע הקשבנו לשירי ערש נעימים כמו - 

[פזמון ליקינטון
](https://youtu.be/QUeKRsFPQ3o)

[יהודית רביץ- בך לא נוגע 
](https://youtu.be/QUeKRsFPQ3o)

אז….

הולכים לישון ?…לא!

התמסרנו בכריות, מיני מלחמת כריות (: 

הילדים נהנו לבנות הר כריות גבוה ולקפוץ עליו …ווידאנו שאנו עושים זאת במרכז החדר רחוקים מהקירות .

התבוננו בחפצים שחברים הביאו חתולים מצחיקים, מדליה נוצצת, קיפוד וקופיף…. 

קראנו את הספר תפילילה הקסום… 

תפילילה - מאיה חנוך ומיכל כהן-חי

״כל הצעצועים שכבו לישון,

סגרנו תריסים, היסטנו וילון .

כיבינו אור גדול,הדלקנו אור קטן.

הכרית כבר מחכה והשמיכה רכה רכה …

לילה טוב ,בא הלילה.

בא הזמן לומר - תפילילה..״

והשבוע לא הפסיק להפתיע ..רמז…

ליצן קטן נחמד רוקד עם כל אחד

ליצן קטן שלי … אולי תרקוד איתי…

אולי..אולי..אולי תרקוד איתי.

סיפרתי לחברים שהשבוע יחליפו אותי קצת במפגשים וחשבנו מי יכול לבוא?

אולי אחינועם…..אולי תמר אולי שחר אולי בכלל שירז…?

יצאתי מהכיתה …. רגע עבר וקצת אחר כך נשמע תיקתוק בדלת…. 

הלו יעקב בשקט ובציפייה התבוננו לעבר הדלת שנפתחה ומי שם היה ?….

ליצנית!!!! ציבעונית, עם אף אדום.. 

נכנסה בריקוד… הילדים צחקו והתפלאו מהיכן היא הגיעה…

בינינו, די מהר הלו יעקב גילו שהליצנית היא לא אחרת מהגננת שלהם… הראסטות די מסגירות (:

הליצנית סיפרה שהיא מאוד אוהבת את חג פורים כי זה חג של שמחה, צחוק ושטויות …החג של הליצנים.

הליצנית העיפה כדורים באוויר לא בדרך מוצלחת כל כך, מה שגרם לצחוק מתגלגל שהמשיך גם כשהיא החליקה כך סתם וכשהיא רקדה, דיגדגה ועשתה פרצופים בעזרת אברי הפנים.

הליצנית הזמינה את החברים לרקוד יחדיו- רקדנו ליצן קטן נחמד ועשינו רכבת ארוכה ומצחיקה .

היא שאלה את החברים אם הם רוצים להתנסות בלהיות ליצנים … כן ענו הילדים.

החברים קמו כל אחד בתורו לנסות להצחיק את החברים, הפעם כליצנים .

הם רקדו מצחיק או עשו פרצוף והחברים בתמורה צחקו בקול גדול.

אלה שהתביישו הזמינו חבר ומכאן ההשתטות מהירה הם קפצו נפלו, צחקו והדביקו גם אותנו בצחוק מתגלגל…

ההתרגשות הגדולה היתה בחגיגת פורים. הלו יעקב הגיעו מחופשים בשלל תחפושות …  הכנו רעשנים מכוסות שקופות ואורז והשתמשנו במדבקות כדי לקשט … 

בשולחן הכנת ארוחת הבוקר גילינו הפתעה- במקום ירקות גילינו מלא מלא פירות- תותים, תפוחים, אגסים ומלון.

קילפנו , חתכנו והכנו סלט פירות ענק לכל ילדי הגן … 

המשתה הגדול-

הלו יעקב וקבוצת ציונה ערכו ארוחת בוקר משותפת בסיגנון משתה פורים 

פנקייק טיבעוני… סלט פירות…סילאן ומייפל … סוכריות ציבעוניות לכבוד פורים, קוקוס ושקדים טחונים כמה טעים.

במפגש 

את המפגש פתחנו במסיבת ריקודים שמענו את [אולי אני אהיה מלכה - חוה אלברשטיין
](https://youtu.be/n-hLsosfksY)

[חג פורים](https://youtu.be/0rd0lqAqdOk) 

[שיר המסיכות](https://youtu.be/ugD7zA1hhvk) 

רקדנו יחד - 

שבלול ופיל, ליצנית וחתולה, פעמיים מיני מאוס בורוד ואדום ,הנסיך הקטן ואופנוען, באטמן וטיגר, שלגיה וקרוקודיל, יובל המבולבל ודב הפנדה פייה צבעונית ורקדנית פלמנקו .

הצגנו את התחפושות כל אחד והתחפושת שלו. התהלכנו, הסתובנו והתרשמנו, החברים פירגנו ומחאנו כפיים .

בשלב מסוים בילבלנו את התחפושות ויצרנו תחפושות חדשות ומצחיקות .

פיל עם כנפיים או שבלול על אופנוע 

שטויות שטויות זה לא יכול להיות … שטויות מצחיקות !

הנושא האהוב עלי ביותר הוא קישקושי מילים והומור בגילאים האלה- נושא חשוב מאוד.

שטוז- שטות וחרוז (דתיה בן דור)

דרך נפלאה להצחיק מבלי לרקוד או להשתטות … בדיחות .

פעם אבטיח ישן על השטיח

פעם אוטו זבל קפץ בחבל

פעם גמבה רקדה סמבה 

חחחחחחחחחחחחחחחחחחח….

כשהחברים הבינו את הרעיון הם המציאו שטוזים משלהם כמו - פעם למטוס היו רגליים.

דרך נפלאה לפתח שפה- את שמיעת הצלילים במילים והחריזה .

משחק חצר חדש ישן…

לפני ארוחת הבוקר בזמן החברותא התחלנו לשחק משחקים קבוצתיים. השבוע שיחקנו ברווזים ברווזים.

אני בתור הזאבה מצד אחד והלו יעקב יחדיו בשורה ממול ..

זאבה- ברווזים ברווזים בואו הביתה

הברווזים- לא רוצים 

זאבה - רוצים לאכול?

הברווזים - לא רוצים 

אולי עוגה, גלידה, בננה ?!

לא רוצים !

אז הזאבה תבוא לטרוף אתכם…… 

לא פוחדים !

ומכאן אנחנו במשחק תופסת כייפי במיוחד אני תופסת ברווזים קטנטנים ומדגדגת ומדגדגת ו….. מהתחלה (:

במהלך המשחק אנו לומדים לשים לב לאן אנו רצים, מי מלפנינו ומי רץ מולנו …. אנחנו עוזרים לאלה שנפלו…

לפעמים מבלי לשים לב אנו אוחזים חזק מידי או מושכים וחבר נופל זה לא נעים ובדרך כלל המשחק מסתיים ..

אז כשאנחנו תופסים אנו לא אוחזים בחבר, אלא נוגעים ואומרים … תפסתי!

בכלל בזמן האחרון אנחנו מקפידים לדבר על בטיחות על ראייה מרחבית להתבונן קודם לפני שאנו רצים,זורקים כדור, או מעיפים חול באוויר…

\*\*\*תודה לאחי על הפינוק בנוכחות שלה בשבועיים האחרונים תודה על העזרה החיבוקים והכייף חיים\*\*\*

\    התגעגענו .

הודעות -

מגבונים לחודש מרץ

וודאו שראשי הילדים נקיים

סדינים רעננים ובקבוקי מים מלאים 

ימי ההולדת שנדחו בגלל שבוע פורים תקבלו הודעה לתאריכים חדשים.

אשמח אם תשלחו תמונה אחת מהחופשה שלכם לשיתוף החברים במאורעות החג. 

חג פורים שמח ומבדח

אורטל דור שחר ואחינועם(:

> בוגרים

"מי יודע מדוע ולמה...לובשת הזברה פיג'מה?" שבוע שמח במיוחד עבר עלינו בציונה, שאותו פתחנו עם מסיבת פיג'מות חגיגית. הכיתה שלנו הפכה לחדר שינה ענק לטובת כל חברי הגן, כשבפועל, מי שביקשו לבלות בו הכי הרבה היו מי אם לא דובי ציונה. בבוקר, החברים כל כך נהנו מהשהות בחדר השינה, וכשהזמנו אותם לצאת לחצר הם סירבו בתוקף. מה יותר כיף ממלחמת כריות ודגדוגים במזרונים? 

את ארוחת הבוקר שלנו אכלנו באופן חגיגי, בארמון הגן המלכותי! מסתבר שהבופה בארמון הוא ברמה של 5 כוכבים, והאוכל שמוגש בו טעים הרבה יותר..באופן ספונטני למדי תפסנו מקומות ישיבה בארמון ואכלנו ארוחת בוקר של מלכים ומלכות. אריאל כיבד אותנו בגזר לבן ענקי, מתוק וטעים במיוחד שאותו הוא קטף יחד עם משפחתו בכפר סבא. היה טעים ומרענן! ובהזדמנות זו אני מזמינה את כל מי שחפץ בכך, אם עשיתם משהו מעניין בסוף השבוע, בשמחה אתם מוזמנים להביא לגן ביום ראשון, הילדים מאוד אוהבים לספר ולחלוק חוויות (מוחשיות) עם החברים. 

במפגש מסיבת הפיג'מות עשינו הכל הפוך! הכנו את עצמינו לשנת הלילה, עמעמנו את האורות, הסטנו את הוילון, שכבנו על המזרונים ושיחקנו במשחק גוף לפני השינה. בעדינות אנחנו מתופפים על איברים שונים, מכווצים חזק את כפות הרגליים, סופרים 1...2...3... ומשחררים...אפשר להרגיש את התחושה החמימה שעוטפת את כפות הרגליים. כך ממשיכים עם הכתפיים, צוואר, ידיים. השתחררנו ונרגענו. כעת אנחנו יכולים ללכת לישון? מה לובשים בלילה לפני השינה? איזה כיף, כל החברים כבר לבושים בפיג'מה! שיחקנו משחק פיג'מות לפני השינה וחקרנו את הפיג'מות שלנו ושל שאר החברים. עכשיו אפשר ללכת לישון....לא מה פתאום! האם יש מישהו או משהו שאנחנו אוהבים לישון איתו במיוחד? לכל אחד מהחברים יש חפץ מיוחד שעוזר לו להירדם. חיבקנו, ליטפנו והשכבנו את החפצים לידנו במזרון, כבר ממש התכוננו לישון. היו כמה חברים ששכחו להביא חפצים מהבית, אז מתי החבר שלנו, שהביא מבחר חפצים מהבית, חילק לחברים שלא היו להם. 

אחרי דיון קצר, גילינו שהחברים אוהבים מאוד לקרוא ספר לפני השינה, זה עוזר לנו במיוחד להירגע ולהתנתק מהיום שעבר עלינו. הקראנו את הספר המקסים "תפיליליה"/מאיה חנוך ומיכל כהן-חי

לילה טוב לגוף שזקוק למנוחה,

כל היום הוא שיחק, צחק ובכה.

לילה טוב גם ללב שנרגע לו עכשיו

כל היום התרגש, וכעס ואהב.

אז נניח לפחדים ונניח לדמיון

ניתן למחשבות לנמנם להן לישון.

וכשהגוף והלב ממש מוכנים

פשוט נרדמים וישנים נים נים נים....

עכשיו כבר ממש היינו מוכנים לישון! נשכבנו יחד על המזרונים כשברקעBabies go pink floyd  מתנגן. היה לנו כל כך נעים להאזין ולנוח לצלילי השירים, אז הפכנו את זה להרגל וכל צהריים לפני השינה שמענו את המנגינה הנעימה. שנת הצהריים של החברים הייתה שלווה ורגועה במיוחד השבוע. 

בחצר השבוע היה נעים במיוחד, הנעמנו את זמננו במשחקים עם כדור או עם צלחת מעופפת, וברוח החג, הכנו כתרים, מסיכות מנצנצות ורעשנים מקופסאות גפרורים וקטניות. האם כולם חייבים להשתתף או להכין יצירה? יש חברים שמוצאים בכך עניין רב ואף מסוגלים לשבת ולהתרכז ביצירה לאורך זמן, יש חברים שמפגינים התלהבות אך מהר מאוד חוזרים לעיסוקיהם. לכל אחד מאיתנו יש תחומי עניין ורצונות שונים, כך גם לילדים בזמני היצירה, ולכן היא אינה בגדר חובה..

אה או... מי כאן נכנסות, 

אה או... מצעד התחפושות. 

הנה בנות הנה בנים, 

הנה באים מחופשים. 

בתהלוכה כולם כאן בשמחה, 

במצעד גדול מריעים

תחפושות, עניין מורכב למדי עבור החברים בציונה, שנהנים להתחפש כחלק משגרת היום..אז מה פתאום בפורים כולם מתחפשים? מה זה המנהג המוזר הזה? על מנת לחבר את הנושא עבור החברים, שאלנו שאלות כמו מדוע אנחנו מתחפשים? אולי זה כיף, אולי זה מצחיק, אולי זה עושה לנו נעים וטוב. בפורים אנחנו אוהבים לעשות המון כיף, ובעיקר שטויות וצחוקים- ולזה החברים מאווווד מתחברים.. בכל פעם נכנסה למפגש תחפושת אחרת, אותה החברים היו צריכים לנחש! כל חבר שהצליח לנחש התחפש בהתאם. מה קרה לחברים? כולם מחופשים, הם נראים קצת שונים, אבל מתחת לתחפושת מסתתרים אותם חברים.. צחקנו ונהנינו (ועשינו קצת הכנה נפשית ליום התחפושות הגדול שעתיד להגיע..)

בפורים מגיעים אלינו חברים מאוד מיוחדים, צבעוניים, מקושטים שעושים כל מיני פרצופים מוזרים..הליצנים!

ליצן קטן נחמד 

רוקד עם כל אחד. 

ליצן קטן שלי 

אולי תרקוד איתי? 

אולי, אולי, אולי תרקוד איתי? 

אולי, אולי, אולי תרקוד איתי? 

הכרנו סוגים שונים של ליצנים, שמחים, עצובים וכאלה שמגיעים בשביל לחבק וללטף ילדים. מה הליצנים יכולים לעשות? אולי לספר בדיחות? מה זה בכלל בדיחה? בדיחה גורמת לנו לצחוק ולחייך וכיף לנו לשמוע אותה..איך מספרים בדיחה, למי אנחנו מספרים אותה? הפכנו בעצמנו לליצנים וניסינו להבחין בין סוגי בדיחות. תיארנו מקרים מצחיקים כמו "בבוקר אכלנו קציצה, שתינו לחמנייה ובערב אכלנו ארוחת בוקר....", החברים התגלגלו מצחוק ושאלנו, האם זו בדיחה? כמובן....היא עושה לנו נעים בבטן ובפנים! סיפרנו גם מקרה אחר, בו חבר הולך בגן ורואה חבר אחר מחליק ונופל. האם זו בדיחה? לא..מה פתאום...זה לא נעים לראות חבר נופל..

החברים נהנו מאוד לשמוע ולספר בדיחות בעצמם, להלן כמה מבדיחות היום שסופרו על ידי חברי ציונה "אמא ואבא הלכו לגן ואנחנו הלכנו לעבודה!", "הגעתי לגן ביום שבת ואכלתי ארוחת בוקר!"

היום לו חיכינו וציפינו הגיע, כל החברים הגיעו לגן מחופשים! מסיבת רעשנים, ריקודים וקרנבל קבוצתי בו הצגנו את התחפושות המקסימות שלנו. החברים התרגשו לספר על התחפושת עצמה, אך גם על התהליך, עם מי קנינו או הכנו אותה ובמה זה היה כרוך. תודה להורים על התחפושות המקסימות, ובעיקר על הרגישות שהפגנתם. זה יום לא פשוט כלל ועמוס רגשית מאוד לכל ילדי הגן ובזכותכם התחלנו אותו בצורה הנעימה והקלילה ביותר. 

אפילו ארוחת הבוקר שלנו התחפשה למשתה חגיגי במיוחד יחד עם קבוצת יעקב! ההתרגשות הגיעה לשיא כשהחברים גילו שהיום נאכל פנקייקים עם סלט פירות ומתבלים שונים לבחירה..מזל שפורים יש רק פעם בשנה☺ 

ולמה הגננות התחפשו? "פאק, פאק, פאק" כל הגננות מתרוצצות בחצר כמו שושנה, רודפות אחרי החברים ומנסות ללקט מהם שאריות מזון! 

היו כמה חברים שלאחר זמן קצר החליטו לפשוט את התחפושת ולקחת תחפושת אחרת מתחפושות הגן...התחפושת הכיפית והמתגמלת במיוחד בקרב החברים היא.....גננת! אבל איך נתחפש לגננת? אולי נזמין את החברים למפגש, אולי נעזור לשטוף ידיים, אולי נעזור לחברים להירדם...כך ניהלנו כמעט מפגש שלם בו אני הפכתי לחברה מן המניין וכל חבר שרצה התחפש בתורו לגננת וסיפר לנו את הסיפור "מוקי הליצן רוצה ללמוד לכתוב"/ ענת אומנסקי. 

ובמעבר חד, ייתכן וחלקכם שמתם לב שלאחרונה אוצר המילים של החברים התרחב ולא רק לטובה...אנו עדות לכל מיני מילים שאינן רצויות או מקובלות. אין צורך להיבהל, בסופו של יום מדובר בצורך של הילדים לייצר תקשורת עם הסביבה ויצירת גבולות מילוליים, תהליכים חשובים בעלי הזדמנות אמיתית ללמידה. חשוב לנו שתדעו שאנו עושות מאמצים רבים בגן על מנת למגר את התופעה, ואנו מבקשות שגם אתם בבית תהיו ערים לכך ותפעלו בהתאם. אז מה אנחנו עושות? לצד יצירת גבולות, הקנייה של כלים ומיומנויות שיעזרו בתקשורת נעימה וטובה. כמו גם אלמנטים שמעודדים התנהגות חברית. השבוע "זרקנו" לאוויר את כל המילים הלא יפות, והכנו ארגז של מילים ומעשים טובים. לפני הכניסה לארוחת הצהריים הכרזנו על החבר או החברה שפעלו היום באופן חברי במיוחד, תוך מתן דוגמה ותזכורת של המאורע, ואותו חבר/ה זוכים לישון במזרון הגדול!! 

הודעות ותזכורות:

נוהל יום א'- תיקי ספר, סדינים ובקבוקי מים מלאים! 

הגעה עם אביזרים לגן- ברגע שהילדים מגיעים לגן כבר לא ממש מעניין אותם החפץ שהם הביאו, הם משאירים אותו ברחבי הגן ולנו אין שליטה על זה. או לחילופין זה הופך להיות משאת נפשם של עוד ילדים בגן, וגם בזה אין לנו עניין, אז אנא מכם- דאגו להגיע לגן נטולי חפצים ומשחקים, או שתשימו אותם במגירה/בתיק מיד עם הגעתכם. 

באותו עניין גם מוצצים- רבים וטובים מכם מגיעים בבוקר עם המוצץ, דבר שמקשה מאוד על ההשתלבות הזורמת אל תוך היום. הילדים כבר מספיק בוגרים בשביל להגיע לגן ללא המוצץ, אפשר לבצע טקס נחמד בבית בו שמים את המוצץ בפינה מיוחדת, נפרדים ממנו והולכים לגן. 

שבוע מקסים למשפחת ציונה,

שירז וליטל
