---
title: אביב הגיע פסח בא
date: 2024-04-19T06:19:37.589Z
---




1.  חופשת פסח: יצאנו לחופש נעים וניפגש שוב ביום שלישי 30.4, כמו שראיתם רוקנו את תכולת המגירות והחזרנו סדינים ושמיכות, לא לשכוח להביא את כל הציוד נקי ומאורגן עם החזרה לגן.
2.  פרידות והתחלות חדשות: בשבועיים האחרונים נפרדנו משני ילדימות אהובים מהשכבה הבוגרת, אלינור וארי פוניאה שעשו רילוקיישן. חברי השכבה הבוגרת ערכו להם טקס פרידה מרגש והעניקו להם שי סמלי עם תמונות של החברים. אנחנו מאחלים להם ולמשפחה המון הצלחה, ברלין ובולגריה זכו בילדימות מקסימים ואהובים. 
3. חבר חדש בשכבת הצעירים: ברוך הבא דין המתוק שלנו שהשתלב בשבועיים האחרונים בקבוצה הסגולה, אנחנו שמחים שאתה איתנו:) ברוכים הבאים כמובן גם להורים מירי ואורן, כיף שאתם חלק מקהילת גן ילדי הטבע. 
4. פרידה מחיתולים: הרבה הורים מעריכים כי פסח הינו זמן מצויין להתחיל תהליך פרידה מחיתולים. בעינינו דווקא היציאה מהשגרה היא זמן פחות טוב להתחיל תהליך שהוא הכי חלק משגרת היום-יום, אבל זו כמובן בחירה שלכם. אנחנו ממליצות כן לדבר עם אורטל/מיכל/הילה אם בכוונתכם להתחיל כדי לקבל כמה טיפים והמלצות, ובכל מקרה לעדכן לפני תום החופשה על שינויים והתקדמות כדי שנוכל להמשיך בשיתוף הפעולה בין הבית לגן גם אחרי החופשה. יש בכל מקרה משפחות שיקבלו (או כבר קיבלו) מאיתנו המלצה ו"שיעורי בית" לחופש על בסיס מה שאנחנו רואות בגן, כי גם לא נרצה לעצור התקדמות של ילדימות.

**שבת שלום וחופשת פסח נעימה ומועילה,**

**עומרי, אחינועם וכל גן ילדי הטבע**



##  **שכבת הצעירים** 

בשבועות האחרונים הצטרף לשכבת הצעירים חבר חדש, בטח כבר ראיתם.ן אותו בבקרים ובתמונות שישי שלנו:) אז ברוך הבא לדין המתוק שהצטרף אלינו אל קבוצת הסגולים! 

אז השבוע שלנו התחיל ביום שני בהפתעה של בוקר, ומאוד התרגשנו לפתוח את השער ולראות את שיירת הילדימות המתרגשים והכמהים להיכנס כבר פנימה אל הגן ולהתחבק איתנו המחנכות ולשחק עם החברימות. מדהים אותנו לראות כמה הגן משמעותי להם.ן וגם אחרי סופ״ש ארוך שכזה הילדימות הגיעו בשמחה ובריצה לכיתה! 



סדר מסודר

זוכרים את הסרטון הקסום שנשלח אליכם ביום שלישי מסדר הפסח בגן שלנו? אז ביום שלישי בבוקר החברימות הגיעו בבגדי חג יפים, מצויידים בעלים ופרחים שאספתם בדרך! (האמת הפתעתם עם האוצרות המיוחדים שמצאתם) ערכנו שולחן ארוחת בוקר יפה וארוך, עם מפה לבנה עליה פיזרנו את אוצרות הטבע המקסימים שליקטו הילדימות. מה היה שם? כל החברימות ישבו סביב השולחן ותירגלו אכילה משותפת. כל החברימות קיבלו צלחת ובה ירקות טעימים, הטחינה המהוללת שלנו וכמובן מאכלי חג נפלאים- מצהבריי, תפו״א, ביצה קשה וסלט מנגולד! אחרי שסיימנו לאכול ופינינו את הצלחות והקישוטים מהשולחנות, לקחנו סלסלה קטנה עם חורים אליה השחלנו את הפרחים והצמחים היפים והכנו לנו זר גדול ויפה!

לשולחן הבצק שלנו השבוע בין כל התוספות המעניינות הצטרפו גם גפרורים קטנים! תחילה, כל הילדימות לשו, קרצו, גילגלו ומעכו וכשהבאנו את הגפרורים לשולחן בדקנו מה אפשר לעשות איתם? אז אפשר לתקוע אותם בבצק וליצור קיפוד קטן, או סוכריה על מקל, או אולי איש עם שיער קוצני:) אבל אפשר גם להשתמש בגפרורים כדי לעשות צורות מעניינות בבצק. לקחנו את הבצק, שיטחנו אותו טוב טוב על השולחן ובעזרת גפרור חוררנו אותו, מה יצא לנו? מצה!! 

במדבר המצרי יש גם המון פירמידות! מהי פירמידה בעצם? זו צורה! היא עשויה משולשים שיוצרים כל אחד מצלע של הצורה שבבסיס המבנה.ניסינו לבנות בעצמנו פירמידה ממגנטים. מה עשינו? הצבנו ריבוע בתחתית, וחיברנו לכל צד שלו משולש. גם בארגז החול הדימיון שלנו עבד היטב וניסינו לבנות פירמידות! מה צריך כדי לערום את החול שלנו? מים! כשערבבנו את החול עם המים יצרנו בוץ נעים ונוח לבניה:)

ניפגש ביום שלישי בעוד שבוע וחצי:) לא לשכוח בגדים ספייר, כמות מספיקה של חיתולים ליום, סדינים נקיים, שמיכה קייצית, בקבוקים מלאים ורביעיית מגבונים לחודש מאי!

**שבת מנוחה וחופשה מהנה,** 

**צוות השכבה הצעירה - הילה, נגה, לין, יהודית, שירז, גבי, ענבר, ואלמוג**





## **שכבת הבוגרים**

השבוע בילינו המון במדבר, הכנו וניקחנו את הגן לקראת פסח, וכמובן שמחנו יחד בארוחת חג שכבתית בחצר שלנו.

איך אנשימות חיים במדבר כשכל כך חם? למה הם לבושים בבגדים לבנים וארוכים? הבגדים מגנים עליהם מהשמש, וגם מהחול  שמתעופף ועוטף הכל! ניסינו גם אנחנו להתלבש כמוהם, ודמיינו שאנחנו ישנים כך באוהלים שניתנו לנו עוד הגנה מהחול והרוח המדברית. צעדנו במדבר שלא נגמר, עד שבאופק ראינו משולש קטן, שככל שהתקרבנו אליו גדל וגדל עד שגילינו שהגענו לפירמידה ענקית! חשבנו איך בנו את הפירמידות? מקוביות גדולות של אבן וכוח של הרבה אנשימות שעם ידיים חרוצות ועבודת צוות הצליחו לבנות את המבנים האדירים האלו. 

המשכנו במסע, עד שהגענו לנהר רחב כפיים וארוך ארוך ! הנילוס! נחנו קצת לצידו, טבלנו רגליים במים הקרים ושטפנו פנים. בינתיים תרגלנו גשר מזהב, שנוכל לחצות איתו את הנהר!

מה זה גשר מזהב? חברה אחת נעמדה, פישקה רגליים והושיטה ידיים לצדדים לשיווי משקל. חבר.ה נוספ.ת זחל.ה מתחת לפישוק, נעמד.ה באותה צורה מאחוריה, וחוזר חלילה עד שכל הילדימות עמדו בשורה ארוכה של פישוקים! ומה אז? הראשונים התחילו שוב אחת אחד לזחול מתחת לגשר הפישוקים, ולהזיז אותו בהדרגה אחורה!

הכנת נרקיסים

במהלך השבוע עבדנו על יצירה בתהליכים, גזרנו גלילי נייר טואלט, צבענו נרקיסים בצבע לבן הדבקנו אותם על בריסטול שכל אחד בחר , בפנים מרחנו פלסטינה והילדים מאוד אהבו לראות את התוצר הסופי שיצא להם. 

סדר פסח שכבתי

כל הילדימות התלבשו בחולצות לבנות וחגיגיות הביאו פרחים ואוצרות בדרך לגן שאספו ובעזרתם קישטנו את שולחן סדר מקורי ומיוחד בחצר על הדשא. ערכנו אותו ביחד וישבנו לאכול ארוחה חגיגית.

במפגש דיברנו מעט על סיפור יציאת מצרים, בכל יום הוספנו עוד חלק של הסיפור וביום חמישי, הגענו למיצרים אחרי שעברנו את כל הדרך עד לשם.

מה עןד עשינו השבוע? כנהוג בחג הפסח גם בגן עשינו סדר וניקיון, מיינו יחד את החפצים והמשחקים שבגן מה אנחנו צריכים ומה לא? הלגו נשטף בהמון מים וסבון ואת המשחקים מיינו לארגזים הנכונים. בדקנו מה כבר שבור ויכול להיזרק ומה רק צריך ניקיון קל. הילדימות היו אלופי הסדר ונהנו למיין לנקות ולשחק מחדש כשהכל מאורגן ונעים.

שטיפת מכוניות

בבוקר חם במיוחד השבוע, הגיעו לחצר שלנו שתי פיילות מלאות במים וסבון. גלינו שאם נשקשק בעזרת הידיים שלנו את המים, הפיילות יתמלאו בבועות. 

הסתכלנו על המכוניות שלנו וראינו שהן מאד מלוכלכות! מה נעשה? הכנסנו את המכוניות למים, שטפנו אותן היטב והסענו אותן להתייבש בחנייה דמיונית. וכך גם המכוניות שלנו כבר התנקו לקראת פסח!

בשבוע הבא תבלו אתם יחד, וכשניפגש שוב ב-30.4 נשמח לשמוע חוויות ולהתראות במפגשים תמונות של ההרפתקאות שלכם!

**חופשה נעימה, כבר מתגעגעות,** 

**צוות השכבה הבוגרת: מייקי, נגה, חוה, עמנואל, רוני ,קרן אור ומיכל מרחוק.**