---
title: ברוכה הבאה תשפ"ד
date: 2023-09-08T09:29:41.200Z
---
**שבת שלום לכל ההורימות, הותיקים והטריים שלנו!**

רגע לפני העדכון, כמה הודעות חשובות:

1. **ימי שישי:** עד אחרי החגים, הגן לא יעבוד בימי שישי. ללוח החופשות המלא, התבוננו [בעמוד הראשי באתר](https://ganyeledteva.co.il/), מצויינים שם גם כל אירועי הגן, ובאילו ימי שישי השנה הגן פעיל.
2. **גיבוש שכבתי + הרמת כוסית לראש השנה**: כבכל שנה נקיים מפגשי גיבוש לכל שכבה – הזדמנות להכיר זו את זה ואת הילדימות. המפגשים יהיו בארגונכם, ההורים – יישלח אליכם מייל נפרד בנושא.
3. **שמות:** נבקש שתעזרו לנו ותרשמו שמות על כל ציוד הילדימות – תיקים, נעליים, סדינים, מוצצים, חיתולים, חפצי מעבר וגם בגדים. בכל שכבה יש יותר מ-30 ילדימות ובלי שמות אנחנו מתקשות לחבר חפץ לילד.ה.
4. **אינטרקום**: כשאתם מצלצלים באינטרקום אנחנו שומעים וגם רואים. לעיתים לוקח לנו כמה דקות להגיע. אנא התאזרו בסבלנות, ואל תצלצלו שוב ושוב. בנוסף, שימו לב שבין השעות 12 ל-15 ילדימות ישנים בגן - אם הגעתם לאסוף את ילד.תכם בשעות אלו, כיתבו או התקשרו לקפטנית שלכם, ואנחנו נוציא את הילדימות החוצה. 
5. **עגלות**: לצערנו אין מקום לאחסן עגלות בתוך הגן במהלך היום. רבים מכם בוחרים להשאירן בכניסה לגן בתקופת ההסתגלות - רק שימו לב לקפלן ולסדרן בצמוד לקיר בכדי לא לחסום את הכניסה לגן ולאפשר לאחרים מקום. אין להשאיר עגלות בטרמינל - זה מפריע לכניסת ויציאת הילדימות.

## עדכון שבועי

אז למי שטרם הכירו - זה העדכון שלנו :)

**מה מכיל העדכון?**

*חלק ראשון*: הודעות חשובות על פעילויות הגן, תזכורות לגבי אירועים ותאריכים שונים ובקשות שונות מאיתנו.

*חלק שני*: מה עשינו השבוע בשכבת הצעירה

*חלק שלישי*: מה עשינו השבוע בשכבת הבוגרת.

נשמח אם תקפידו לקרוא את העדכון מדי שבוע בשל ההודעות השוטפות המועברות אך ורק דרכו, וכמובן גם כדי לדעת מה קורה בגן, על מה אנחנו לומדים ומדברים, כיצד אנחנו מקיימים דיאלוג עם הילדימות בנושאים השונים, איך אנחנו מפתחים חשיבה מסועפת – במלים אחרות, איך נראית הפדגוגיה שלנו. קריאת העדכון בצורה שוטפת מאפשרת לכם להמשיך את השיח של הגן גם בבית, וללמוד על החוויות, הפעילויות והרגעים המרגשים שעברו על הילדימות ביום-יום שלהם בגן. קוראים אדוקים אף יבחינו בשלבי התפתחות וצמיחה, ויראו כיצד משבוע לשבוע אנחנו מפתחים ומשדרגים את הפעילויות והשיח.

רגע לפני שנפרט על השבוע וקצת הראשונים שלנו, רצינו לנצל הזדמנות זו כדי להגיד לכולכם - משפחות ממשיכות ומשפחות מצטרפות - המון תודה על האמון שנתתם בנו! זה בלט מאוד בימים הראשונים, וגם הזכיר לנו כמה כשהתקשורת בין הגן לבית טובה, לילדימות הרבה יותר קל לעבור תהליכים כמו השתלבות או הסתגלות לשכבה חדשה. זה בלט בימים הראשונים ונתן לנו התחלה מדהימה!

את הימים הראשונים אנחנו משקיעים ביצירת אמון ובסיס חזק, כמובן למצטרפים שנמצאים בתהליך הסתגלות, אבל גם לבוגרים שלנו שהמשיכו לשנה נוספת והחליפו חלל ובאופן חלקי גם צוות וחברימות. כלל המשפחות והילדימות נדרשים להסתגל למציאות חדשה, הכיתות מחולקות אחרת, הילדימות בחללים אחרים, ולכן הפוקוס שלנו הוא ביסוס האמון ויצירת אוירה נעימה ונינוחה.

**מה אנחנו עושות לשם כך?**

* נערכנו והתכוננו לימים אלו בחודש אוגוסט באמצעות סמינרים וישיבות ארוכות כדי להגיע מדוייקים ככל האפשר.
* לאורך כל חודש ספטמבר אנחנו צוות מתוגבר: אורטל (מרכזת את ההסתגלות), אחינועם ועומרי שעוזרים בשתי השכבות

**בבוגרת**: אורית ש. אורית א. חוה, לין, מייקי, מיכל, נגה, עמנואל

**בצעירה**: אלמוג, גבי, הילה, מיאל, נעמי, ענבר, רוני, שירז

* בכל יום בצהרים מתקיימות ישיבות צוות לשתי השכבות. בישיבות אלו אנחנו מדברים על צרכים כיתתיים, צוותייים, וכמובן על הילדימות עצמם. אנחנו מדברות על כל ילד וילדה ומוודאות שאנחנו מצליחות להעניק לכולם את המענה הכי נכון לצרכיהם.

המשפחות המצטרפות גילו שיתוף פעולה מדהים, והילדימות החדשים החלו לגלות את חללי הגן ולהכיר את המחנכות. הבוגרימות נכנסו בהתרגשות לחללים החדשים שלהם וגילו שהם לפתע "הבוגרים". לפעמים הם עדיין מתבלבלים ונכנסים לכיתות שלהם מהשנה שעברה ומספרים בהתרגשות לצעירים החדשים שפעם הם היו ישנים שם!

כמובן נשמור איתכם על קשר ישיר ונמשיך לעדכן אתכם - אם יש משהו שלא ברור אתם תמיד מוזמנים לפנות אלינו.

**אז שתהיה לכולנו שנה נעימה, מהנה ומוצלחת,**

**אחינועם, עומרי וכל צוות גן ילדי הטבע הדמוקרטי**

## **השכבה הצעירה**

בתחילת השבוע שעבר קיבלנו אתכם לראשונה בהתרגשות מרובה של כל הצדדים, את חלקכם כבר הכרנו דרך אחים גדולים, אחרים חדשים לנו לגמרי, ועבור הילדימות הכל חדש ומסקרן. בילינו את הימים הראשונים בניסיון להכיר את הילדימות קצת יותר, לגלות מה הם אוהבים, ולתת להם להכיר אותנו, את החללים השונים של הגן ואת פינות המשחק השונות שלנו.

אחרי שבוע וחצי אנחנו כבר יודעות שקיבלנו שכבה מהממת עם המון טיפוסים שונים ומגוונים. יש ילדימות שחוקרים כל פינה ומשחק במהירות כדי לגלות את כל ההפתעות. אחרים זהירים יותר ובודקים ביסודיות פינה אחת כדי לוודא שמיצו את כל האפשרויות. יש כאלה שרצים אל סאלי ישר, ואחרים שעוד לומדים איך להתקרב אליה. יש שאוהבים שירי אצבעות, ואחרים מעדיפים שירים שמניעים את כל הגוף. שמענו המון שירים, קראנו סיפורים, עבדנו בבצק, שיחקנו המון בקוביות, מגנטים, בובות, ירקות ופירות, וכמובן נסענו, רצנו וחפרנו בחצר.

בשבוע הבא נתחיל להטמיע סדר יום בשכבה, ונלמד גם קצת את התנועה בחללי השכבה. בינתיים, שיהיה סופ"ש רגוע, ותצברו אנרגיות לשבוע הבא שלנו בגן,

**צוות שכבת הצעירים: הילה, גבי, אלמוג, נעמי, ענבר, מיאל, רוני ושירז**

## **השכבה הבוגרת**

השבוע נפגשנו מחדש אחרי פגרה, וגם למדנו להכיר חברימות חדשים שהצטרפו אלינו. כולנו מצאנו את עצמנו בתפקידים חדשים השנה: ילדימות שהיו בקבוצה הצהובה עכשיו צריכים להתרגל להניח את הבקבוקים שלהם דווקא בארגז הכחול, ולהוביל את השכבה כבוגרימות. הצעירים הם עכשיו בוגרים, וכולנו מתרגלים לכך שהוורודים הם עכשיו כחולים והסגולים צהובים :) הכל עוד קצת מבלבל! אנחנו לומדים איפה המיקום של ארגזי המים עכשיו, איפה הכיתה שלי? איך אדע מה הכיתה הצהובה ומה הכחולה? לפי צבע הלב על הדלת! אני בצהובה או בכחולה? ואיך אמצא את המגירה שלי? המוקד שלנו בשבועות הראשונים הוא להכיר זו את זה וללמוד להתמצא במרחבים מחדש.

**חיבוק קבוצתי** 

אנחנו עדיין בתהליך של השתלבות בשכבה ויש ילדימות שעדיין לא קל להן.ם. אנו עובדים יחד כדי להקל עליהם… הילדימות עצמם מציעים דברים שעשויים להקל: מזרן למנוחה, אני אשחק איתך... אפשר לתת חיבוק, לתת יד או להקריא סיפור. יש ילדימות שירוצו להביא בקבוק לחבר.ה שבוכה. הרצון להיות יחד ושלכולם יהיה טוב הוא מקסים ויוצר חיבור מהמם בין הילדימות. הבוגרימות הוותיקים נכונים לעזור לצעירימות לשעבר, לתת יד ולהוביל לכיתה הנכונה, למלא עבורם בקבוק ריק ולהראות להם איפה נמצא כל משחק. הוותיקים היו גם מאוד סקרנים לגבי הילדימות החדשים, ניגשו אליהם, הציעו להם משחקים אהובים ודאגו להם אם הם בכו. זה מאוד מרגש לראות!

על המגירות שלנו הדבקנו כל אחד.ת מדבקה של חיה לפי בחירתנו, כדי לעזור לנו למצוא את המגירה הנכונה, שם נוכל להניח חפצים, ציורים – וגם למצוא אותם שם מאוחר יותר.

במפגשי הבוקר נשארנו עם המוכר… בירכנו [בבוקר שמש אור אור](https://open.spotify.com/album/5JXQldw02zvzFGya3MDYs5?referral=labelaffiliate&utm_source=1100lw9yRR3M&utm_medium=Indie_Believe&utm_campaign=labelaffiliate#login) עצרנו ואמרנו בוקר טוב לכל חבר או חברה תוך כדי ליטוף ודיגדוג. תופפנו על הגוף והוספנו המון המון שטויות לשיחרור הגוף והנפש. ישבנו קצת והקשבנו כמו צפרדע לסביבה ולנשימות שלנו, וקראנו בספרים שאנחנו מכירים ואוהבים כמו "הארנב הקשיב".

**פעילות בחומר**

העמקנו בחומרים העוזרים לשחרר את הגוף והנפש כמו בצק וחימר - הילדימות לשו, מעכו, מרחו, הריחו (ולעיתים טעמו…). למדנו את הכללים בעבודה בחומר ואחריות קבוצתית.  עבדנו בקבוצות קטנות - נגענו, כיוונו ותירגלנו עבודה קבוצתית ושיח.  שמנו לב שהבצק דביק ונמתח, ואילו החימר יותר קשה ונמרח. הוא רך וקריר, אבל ככל שלשים אותו המרקם שלו קצת משתנה.

**קיר הטיפוס**

קיר הטיפוס שלנו הותקן מחדש, ואנחנו לומדים בהדרגה את הכללים בו. הכלל הראשון והחשוב ביותר – אפשר לטפס רק כשיש מחנכת שמשגיחה! הילדימות בהדרגה לומדים לבוא ולקרוא למחנכת שתשגיח על הטיפוס, וגם לחכות בסבלנות שהיא תתפנה ותגיע אליהם :)

בשבוע הבא נמשיך להכיר את השכבה, החללים וזו את זה, ונתכונן לשנה החדשה!

בינתיים מאחלות שבת מנוחה – נחכה לכולן בגן ביום ראשון! לא לשכוח בקבוקים מלאים וסדינים נקיים.

**צוות השכבה הבוגרת – חוה, מיכל, מייקי, נגה, לין, עמנואל ואורית**