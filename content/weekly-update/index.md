---
title: העדכון השבועי
date: '2020-07-11T16:00:00+03:00'
subtitle: >-
  מתוך הכרה בחשיבות הקשר שבין המשולש- ילד/ה-בית-גן נשלח אליכם ההורים בכל סוף
  שבוע עדכון שבועי ובו אנו משתפות אתכם בחוויות המשותפות שלנו ממהלך השבוע,
  מעדכנות בפרטים חשובים ומאפשרות גם לכם להיות חלק מהעשייה בגן.
---
**אהלן לכולם**,

אנחנו שמחים לבשר כי השבוע הגן נכנס לישורת האחרונה של שנת הלימודים שלנו, וכמו תמיד, פתחנו בפרוייקט סוף השנה שלנו – כל שכבה בפרוייקט שלה. הצעירים התחילו להיכנס "אל מעמקי הים", והשפריצו ושחו הרבה – במים ובדמיון. הבוגרים החלו במסע שלהם סביב העולם, ולמרבה השמחה נחתו בקוטב הצפוני הקריר, שסיפק פעילויות מתאימות במיוחד לחום שהחל לפקוד אותנו. בשבועות הקרובים נמשיך להעמיק ולחקור – כל שכבה בנושא שלה, כאשר מדי שבוע אנחנו רואות אילו נושאים מציתים את דמיון הילדימות שלנו באופן ספיציפי, ונותנות לנושאים אלה להוביל אותנו בהתמקדות בשבועות הבאים.

**שיהיה לנו שבוע קיצי אך צונן,**

**אחינועם וכל צוות גן ילדי הטבע הדמוקרטי**

## שכבת הצעירים

השבוע התחלנו לצלול אל מעמקי פרוייקט סוף השנה שלנו – "אל מעמקי הים". בתור פתיח, התחלנו לדון במים, במקורות מים שונים ובים עצמו – כחול ועמוק, רגוע או סוער, גדול, קר.... אחרי עיסוק רב במים, בשבוע הבא נגיע אל חוף הים וכמובן נדבר הרבה על חול ועל שמש, ובעיקר – איך מתגוננים מפניה וקצת מצטננים. אבל קודם כל, כמה הודעות:

\-	מחר יום ראשון, כרגיל, לא לשכוח להגיע עם סדינים נקיים ובקבוק מים מלא. מזכירות כי בשל הקורונה אין לנו יותר "בקבוקים ציבוריים" בגן שאנחנו מלוות למי שאין להם בקבוק. לכן השתדלו שלא לשכוח את הבקבוקים, במיוחד השבוע, כשצפוי להיות שרבי מהרגיל.

\-	שמנו לב שחלק ממגירות הילדימות מאוד מלאות: אל תשכחו מדי פעם לפנות מהן את הדברים – בין אם דברים שהנחתם שם כדי לא לאבד בגן, חפצים שהחזרנו לכם באמצעות המגירה או יצירות הילדימות ששלחנו לכם כדי שתוכלו ליהנות יחד עם הילדימות מפרי עמלם.

\-	גמילה מחיתולים: הילדימות בשכבה שלנו הולכים ומתבגרים, וחלק מהם כבר מתחילים להבשיל לקראת פרידה מחיתולים. זה נושא מורכב ולכן אנחנו מבקשות להדגיש כמה נקודות חשובות: 

1.	 חשוב להבין שתהליך הפרידה מהחיתולים הוא תהליך מאוד חשוב ומשמעותי בהתפתחות ובמקביל זהו תהליך מאוד רגיש וחשוב מאוד שיתנהל באופן מקצועי. בשונה מגנים אחרים, הגן שלנו פיתח שיטה ייחודית שמוכיחה את עצמה כבר שנים. הרבה מאןד מיתוסים יש סביב הנושא, ולפעמים מצטיירת תמונה שגמילה מחיתולים היא פשוט ״לזרוק את החיתול.״ אבל האמת היא שזה אחד התהליכים הכי מורכבים בשלב התבגרות הפעוטות.

1.	ככל שתצמדו לגישת הגן, ותשתמשו בליווי שהגן מעניק, כך יגדלו סיכויי ההצלחה. ככל ששיתוף הפעולה בין הבית לגן בעניין הגמילה גדול יותר, כך לילדימות ברור יותר מה מצופה מהם והתהליך עובר בצורה חלקה יותר.

3.	אנחנו מבקשים מהורי הגן לדבר איתנו באם אתם מזהים צורך / התעניינות של הילדים בבית בפרידה מהחיתול. גם אנחנו נשתף אתכם כמובן באם נראה התעוררות הקשורה לשירותים בשעות הגן. כדי שנוכל ללוות אתכם במקצועיות לאורך כל הדרך, חשוב לשתף אותנו בכל הפרטים, ממש מן הרגע הראשון.

4.	אנחנו לא מקבלים לגן ילדים עם תחתונים / ללא חיתול מבלי שתואם איתנו התהליך.

5.	נבקש שלא להביא את הילדים לגן עם חיתולי פול אפס או עם תחתונים מעל החיתול. שני אלו עשויים לבלבל את הילדימות, אינם מביאים ערך אמיתי לתהליך, ועלולים אף לפגוע בהתקדמות. אם אתם רוצים לדעת למה, ובכלל, להכיר את הגישה טוב יותר, ואם לא הייתם בהרצאה של אחינועם (או סתם רוצים תזכורת), הנה [קישור אליה](<-	https://www.youtube.com/watch?v=TSRS_RCMQzE&t=404s >). הרצאה הוספת בנושא תתקיים בחודש נובמבר בשנת הלימודים הבאה.

**ועכשיו בחזרה לעיקר**:

השבוע התעוררנו יחד עם השמש והחלטנו לצאת לטיול: ארזנו תיק, חשבנו מה כדאי להכניס פנימה  מים, כריך, פרי אהוב , כובע, קרם הגנה... ויצאנו לדרך!

טיפסנו על הרים גבוהים נעזרנו האחד בשנייה, ובירידה רצנו והרגשנו איך אנחנו עפים ... שמענו צליל עמום של מים - מהיכן הם מגיעים? בין סבכי הצמחים גילינו נהר גדול: היו שם סלעים, אבנים וצמחים. החלטנו להפוך למי הנהר - נענו בחלל לאט לאט, התחמקנו מסלעים ואם לא שמנו לב לאחד, התנפצנו והפכנו לטיפות קטנות שהתחברו ברגע שהסלע עבר. שמענו רעש אדיר, ופתאום הרגשנו שאנחנו מחליקים מטה-מטה ממש כמו מגלשה. כשנחתנו בבריכה קטנה התבוננו מעלה וראינו את המפל הגדול. היה [רעש מחריש אוזניים](https://youtu.be/HchoJcYNYlU) וטיפות רטובות שהגיעו לכל מקום. כמה נעים להיות מתחת למפל! ומה קורה עם נעבור דרכו? חשוך ועמום שם מאחור, וכשיוצאים - רועש ומואר.

זרמנו עם הנהר לים הגדול. צפנו ושחינו יותר ויותר עמוק. הרגשנו את המים הכחולים והקרירים. הסתכלנו לכל הכיוונים וראינו רק כחול! ים מימין, ים משמאל, ים מלפנים וים מאחור, הים כחול מלמטה, ומעלינו – שמים כחולים אף הם. החברימות אמרו שהם גם רואים עננים, אבל השמש מסנוורת כשאנחנו צפים על הגלים. זזנו כמו הגלים, שבתחילה היו קטנים ונעימים, אבל לאט לאט, הגיעה רוח סערה. הרוח התחזקה והתחזקה ויצרה גלים גדולים יותר ויותר! הקשבנו למוסיקה של [שוברט](https://www.youtube.com/watch?v=NF9DrUXowBo) והרגשנו את הגלים מתגברים, ולאט לאט, עם שכוך הסערה, רוגעים בחזרה, נעימים ומלטפים.

מאוחר יותר, שלפנו את המצנח שלנו, וחזרנו להיות גלים, עם השיר "[הים רגוע](https://www.youtube.com/watch?v=znSKxWm7TKg&feature=youtu.be)" הילדימות נהנו מאוד להקשיב למוסיקה, ובהתאם לא לנוע או לזוע כשהים רגוע, אך להפוך לגלים סוערים כשהרוח עושה גלים! עלינו עלינו עם המצנח עד שיכולנו להציץ מתחתיו ולראות אחת את השני מתחת לפני הים שלנו!

גם מחוץ למפגשים המשכנו לחקור את המים! כשהגענו לגן בתחילת השבוע, גילינו מפלון קטן בחצר! טבלנו את הידיים בטיפות שהוא השפריץ, ולאחר מכן ניסינו לעמוד מאחוריו ולקפוץ דרכו, ממש כפי שעשינו קודם בדמיון. חלק מהילדימות נהנו לטבול את הראש ולצנן את עצמם קצת בחום הצהריים של החצר... הנחנו את שולחן המים שלנו וראינו איך מי המפל ממלאים אותו לאט לאט, וכך יכולנו להמשיך לשחק במים שנקוו פנימה.

ואיזה טעם יש למים? למים בבריכת המפל הקטנה שלנו, ולמים בברז, יש טעם מתקתק. מזגנו לעצמנו כוסות מים, והרגשנו את טעמן. ואיזה טעם יש למי ים? העברנו בינינו כלי עם אבקה גבישית לבנה, וכל אחד הכניס קצת פנימה לכוס המים, ועירבבנו עם כפית עד שהגבישים נעלמו. טעמנו שוב את המים – ועכשיו הם היו ממש בטעם של מי ים, מלוחים מאוד! חלק מהילדים העוו פנים, אבל הרבה רצו עוד ועוד... היינו צריכות להסביר שעדיף לא לשתות יותר מדי מי מלח...

**עבודה בחומרים**

המים שקופים וצלולים, וכשהם נשפכים על הריצפה, אנחנו לפעמים בכלל לא רואים אותם. כך לפעמים אנחנו יכולים בטעות להחליק בהם! אבל מה יקרה אם נוסיף למים קצת צבע, האם נוכל לראות אותם טוב יותר? 

השבוע, הילדימות קיבלו כוסות מים שקופות, ובחרו צבע גואש אהוב אותו הכנסנו פנימה ועירבבנו בעזרת מכחול. הילדימות ראו איך המים נצבעו לאט לאט והפכו לצהובים, כחולים, אדומים... את המכחול טבלו במים וציירו על גבי הנייר הלבן. שמנו לב שהצבע קצת שקוף - הוא נוזל ויוצר פסים של מים צבועים כשמניעים את היד ימינה ושמאלה.

ומה קורה כשמקפיאים את הצבעים? הילדימות קיבלו מכחול קרטיב – שלל צבעי גואש שהוקפאו בכוסית נייר עם מקלון ארטיק. כשהוצאנו את ה"קרטיב" מהכוסית, ראינו שזה בעצם מכחול מהנה, שאפשר לגלגל ולמרוח על הנייר מכל מיני כיוונים ולקבל צבעים מגוונים. הילדימות נהנו לגעת בצבעים הקרים, למרוח אותם על הדף באמצעות המקל ובאמצעות הידיים, ואנחנו קיבלנו כיתה מקושטת וצבעונית בציורים הנהדרים שלהם!

בשבוע הבא, נעבור לדבר על חוף הים, מה אנחנו עושים, רואים ומוצאים בחוף? וכמובן, נתעסק הרבה עם חול הים!

**שיהיה שבוע קיצי, מהנה ורגוע,**

**צוות שכבת הצעירים – מיכל, ימית, אלינור ואורטל<br>**



## שכבת הבוגרים

השבוע היינו נרגשים ושמחים לפתוח את הנושא הראשון בפרוייקט סוף השנה שלנו - "מסביב לעולם". התחנה הראשונה שלנו, בה עצרנו השבוע, היא הקוטב! שבוע עשיר וקריר במיוחד עבר על השכבה. התחלנו בהכרת הגלובוס, הכרנו את האזור הקוטבי ואילו חיות גרות בו, דיברנו על מזג האוויר שם ועל האקלים, צבענו בגואש קפוא בצבעי כדור הארץ שפגשנו בגלובוס, חצבנו בקרחונים בעזרת פטיש, פינינו גוש של קצף גילוח שלגי בעזרת כלים שונים, עשינו ניסוי המסת קרחונים בצל ובשמש, הכנו צנצנת שלג מנצנצת ובנינו מבנים שונים בארגז החול. בשבוע הבא נמשיך בשיח על הקוטב, והפעם נתמקד באנשים שחיים שם, איפה הם גרים, מה הם אוכלים, איך הם מתניידים ומה עוזר להם להתקיים.

אך לפני שנחצוב לעומק הפרטים קצת הודעות:

\- לצורך פעילות בגן נשמח אם תלוו לנו בגדים ארוכים חמים במיוחד (פרווה, עור, כפפות, מעילים עבים..)

\- לצורך פעילות אחרת בגן נשמח אם תביאו לנו מגשים שאין לכם צורך בהם יותר.

\- אנחנו יודעים שאתם ממש רוצים לדעת יותר פרטים על מסיבת הסיום, אך לאור המצב טרם גיבשנו תוכנית מסודרת, ובשל היותנו בעיצומו של גל שני, אנחנו רוצים עוד לחכות כדי לדעת האם יינתן מתווה חדש לקיום אירועים. כשנקבל את המידע המתאים נעדכן.

**מסביב לגלובוס**

לקראת היציאה שלנו למסע סביב העולם, החלטנו לעשות היכרות קטנה איתו, באמצעות גלובוס מפת כדור הארץ. הסתכלנו על הכדור ושאלנו: איזה צורה יש לו? הוא עגול. האם למעגל יש קצוות? ומה יכול לעזור לנו לגלות איפה הם? החברימות אמרו שקשה לזהות את הקצוות במעגל אך אחד החברים פיצח את התשובה! הוא שם לב שעל הכדור היו שני סימונים מקבילים, אחד למעלה ואחד למטה וקו שחצה ביניהם, וככה זיהינו את קצוות המעגל.

אחרי כן, התבוננו גם בצבעים של הגלובוס: "הוא ממש צבעוני," החברים הכריזו בקול, ושאלו מה הצבעים מסמלים. הסברנו שהגלובוס צבוע כך שהוא נראה כמו שכדור הארץ נראה אם אנחנו טסים מעליו בחללית: כך רואים אזורים ירוקים יותר, מדבריים יותר וחומים יותר. ומה זה כל הכחול הזה? "הים!", השיבו הילדימות. ואז אחד החברים הכריז בקולי קולות שיש גם צבע לבן! מה הלבן מסמל? שלג כמובן! ראינו שהצבע הלבן נמצא רק בקצוות כדור הארץ כששאר הצבעים הם מפוזרים בכל הכדור. דיברנו על הצורה המעגלית של כדור הארץ ועל התנועה שלו סביב השמש, השמש מחממת את כדור הארץ ומאירה עליו וככה הוא לא קופא, והקרניים שלה לא מגיעות עד הקצוות של כדור הארץ לכן הקצוות קפואים ומלאים בשלג וקרח!

**וכך הגענו לתחנה הראשונה במסע שלנו: הקוטב הצפוני.**

מה מייחד את הקוטב הצפוני? הוא קר כל כך שאפילו הגשם קופא! משפט שגרם לכל החברימות להתפקע מצחוק, אבל זאת האמת, ובגלל שהשמש מאוד רחוקה מקצוות כדור הארץ גם אור השמש שם הוא קצת חלש יותר. רצינו להרגיש איך זה לחיות באור חלש כזה, אז סגרנו את החלונות, הסטנו וילונות וכיבינו את האור: הילדימות חשבו שזה קצת לא נעים להיות באור חלש. אבל אם יהיה יותר אור זה יגרום לקוטב הצפוני להתחמם ואז הקרח ימס! אז סיכמנו שככה זה מעולה. בהמשך דיבנו על החיות שגרות שם, האם קר להן? האם יש להן מה לאכול? ומה הן עושות כל הזמן? התמקדנו בארבעה בעלי חיים: אריות ים, כלבי ים, דובי קוטב ופינגווינים.

הצצנו על החיים של החיות דרך סרטון שהקרנו במקרן, ראינו את שכבת השומן העבה שמגנה על הגוף שלהן מהקור, וראינו את הפרווה העבה של דובי הקוטב. הבנו שהפרווה והעור שלהם מרוחים בשמן שהגוף שלהם מייצר וזה מבודד את המים וגורם לפרווה שלהם לא להירטב ולקפוא, וגם שמנו לב שהחיות האלה יכולות לחיות גם במים וגם ביבשה! בשבוע הבא נרחיב את הדיבור על האנשים ועל צורת החיים בקוטב.

**פעילות חציבה בקרח**

בהמשך לנושא הקרחונים שלנו דיברנו על הדרך שבה החיות מפנות לעצמן מעבר כשהן נתקלות בגושי קרח: יש חיות שמשתמשות בטפרים שלהן, יש כאלה שדופקות עליהם בעזרת הגוף. ניסינו לחשוב איך אנחנו יכולים לעזור להן? הגשנו לחברימות על מגש גוש קרח, מלח, מים, ופטיש. החברימות היו צריכים לפזר את המלח על הקרחון ולטפטף עליו מים. זה גרם לרקחון להיסדק וזה עזר לנו כשחצבנו בו עם הפטיש! העבודה הייתה בזוגות ודרשה המון ריכוז ומחשבה על שאלות שונות: איך אני דופק בפטיש? האם אני דופקת חזק מידי או חלש מידי? ואיך נזהרים על החבר שעבד איתי?

**צביעה בגואש קפוא**

איך אנחנו רגילים לצבוע בגואש? גואש נוזלי שנמרח על הדף באמצעות מכחול. אבל איך זה לצבוע בגוש מוצק של גואש? החברימות קיבלו גואש שקפא בכוס קרטון עם מקל, השתמשו בחום כף היד וחילצו את גוש הצבעים בלי לקרוע את הכוס, וציירו על דף ענקי. החברימות גילו שכשהגואש קפוא, הוא מוצק ולא נמרח כלכך מהר כמו גואש נוזלי. אחרי שהצבע נמס לנו על הדף המקל התפרק וצבענו בעזרת הידיים, היה לנו קר ורענן כשתפסנו את גוש הצבעים הקפוא, וגם התלכלכנו בצבעי גואש, יש יותר כיף מזה?

**צנצנת שלג**

בעקבות המסע לאנטרקטיקה הקרה הכנו מזכרת, לקחנו צנצנת ריקה, פתחנו אותה, הדבקנו על המכסה גוש פלסטלינה ותמונת חיה מהחיות שהכרנו, מזגנו בצנצנת מים ושפכנו קצת נצנצים סגרנו את הצנצנת וקיבלנו מזכרת לתפארת. החברימות עשו את התהליך לגמרי לבד!

**ניסוי המסת הקרח**

כולנו יודעים שקרח נמס, אבל מי יודע למה? כששאלנו את הילדימות למה קרח נמס קיבלנו תשובות מגוונות: בגלל שהוא מים, בגלל שהוא קפוא, בגלל שהוא קרח... חבר אחד ענה על התשובה בצורה מלאה: המים היו במקפיא ושם הם קפאו כי קר כמו בקוטב הצפוני. כשהוצאנו את הקרח מהמקפיא הוא נמס בגלל החום שיש בחוץ!

איפה הקרח ימס יותר מהר, בשמש או בצל? החברימות חשבו שבשמש, והחלטנו לבדוק את ההשקעה בניסוי: הנחנו גושי קרח בשמש ובצל, וראינו שהקרח שהיה בשמש נמס הרבה יותר מהר! לכן בקוטב, איפה שאין הרבה שמש, יש כל כך הרבה קרחונים!

**שבוע קריר ונפלא מכל צוות הבוגרים,**

**חולוד, תמר, טניה, וזיו**
