---
title: מעלה מעלה- שבוע בצמרות הג'ונגל שלנו
date: '2019-03-09T18:16:21+02:00'
---
**שבוע טוב**



ראשית,

תיקון טעות, תאריך **יריד האביב** שלנו - 3.5 יום שישי (ולא 2.5 כפי שנכתב במייל הקודם). 



**טיול משפחות**- בשבוע שעבר נשלח אליכם מייל עם שאלות בנוגע לטיול שלנו. 

נשמח אם תכנסו להגיב בהקדם האפשרי- אנחנו צריכים לדעת איך להערך. \*לינק\*



**בקבוקים**- שמנו לב שאנחנו קצת מבלבלים אתכם עם הבקבוקים בבקרים, לכן מעתה מקומות קבועים בבוקר- סלסלות הצעירים על הדק, סלסלות הבוגרים צמוד לבית ההוביט בחצר. 

בימי חורף- צעירים- בתוך הכיתה הגדולה, בוגרים במבואה. 



**מזג האויר**- הפכפך, בצהרים כבר חם מאוד ואחר הצהרים קריר. בבקשה הלבישו חולצה דקה לשעות החמות שאנחנו בחצר , ובנוסף אל תשכחו עדיין להביא מעילים. 



**גרוטאות**- זוכרים שאנחנו מאוד אוהבים גרוטאות? דווקא לא משחקים שאתם רוצים לזרוק אלא חפצים ישנים שכבר לא בשימוש מכל מני סוגים: 

אריזות פלסטיק (בלבד) של מוצרים שונים, סבונים, מזון וכדומה. 

רהיטים וכלי חשמל שלא עובדים יותר ובמצב נקי ושלם (אנחנו חותכים את חוטי החשמל).

כלי מטבח- סירים, כפות, קערות ישנות, מסננות ומשפכים. 

בדים ותחפושות- גם אותם אנחנו ממש אוהבים . 





**פורים: **

כמה הודעות בנושא...



1.	ביום שישי הקרוב 15.3 אחי פותחת כמנהגה **פינת איפור פנים**. הילדימות מאוד אוהבים, ומגיעים לפי בחירתם לעמדה. אני משתמשת באיפור פנים עדין ואיכותי (על בסיס מים שאינו מכיל נפט ומאושר על ידי משרד הבריאות). האיפור יורד עם מגבון בקלילות. אני משתדלת שלא לאפר בכבדות אלא אם כן הילדימות ממש מבקשים. במידה ואינכם מסכימים שבנכם או בתכם ישתתפו, אנא שלחו לי הודעה פרטית.

2.	**חופשת פורים**- יום רביעי 20.3 וחמישי, מתחבר עם שישי שבת. חוזרים ביום ראשון כרגיל. 

3.	**יום התחפושות**- יום שלישי 19.3.ביום זה הילדימות מגיעים לגן מחופשים. אתם מגיעים ונפרדים כרגיל, הורים לא יוכלו להשאר בגן ולהשתהות מאחר וזה יום עמוס מאוד. דאגו להצטלם בבית או בדרך. יתכן ונקים עמדת צילום בחצר, אך בכל מקרה נבקש שלא להשתהות בגן בבוקר זה. מנסיון השנים הקודמות זה מייצר קושי ועומס רב.

4.	ביום זה - נאפשר לקבוצות הבוגרים להגיע עד השעה 8:45. בצעירים כן נבקש להגיע בזמן אך נקבל בהבנה איחורים, לעיתים הבוקר הזה מתוח. 

5.	פורים בגן שלנו הוא בעיקר בוקר קצת אחר, וארוחת בוקר חגיגית. יתר סדר היום מתנהל כרגיל לגמרי! הילדימות מגיעים לגן כרגיל 7:30-8:30, מחופשים אם רוצים בכך, הגן מקושט ובו תחנות שונות הקשורות לחג. לאחר מכן ארוחת בוקר שכבתית משותפת, משתה חגיגי ומפגש מיוחד ובו תהלוכת תחפושות. לאחר מכן יוצאים לחצר מחליפים בגדים וממשיכים כרגיל… אנחנו מבקשים שלא לשלוח את הילדימות עם אביזרים- הם תמיד נעלמים ואין לנו יכולת לשמור עליהם 

6.	**קצת על ילדימות ותחפושות**… פורים הוא אמנם חג מאוד שמח ומצחיק, אך יש לא מעט ילדימות שהחג הזה מהווה עבורם עומס רגשי עצום, ובצדק! כל הסביבה משתנה, המון צבעים , המון רעשים, קולות חדשים, ריחות חדשים… אנשים בדמויות מוזרות, מרקמים אחרים. המון המון עומס… חשוב להבין ולהכיר בקושי של הילדים מעבר לעומס הסביבתי, גם התחושה שיש עלי תחפושת, בגד מוזר ולא נוח, לחלק מהילדים לא נעים על הגוף ואפילו קצת מלחיץ לחשוב שהזהות שלי משתנה. בבקשה, אל תתאכזבו אם הילד/ה שלכם ביקשו שלא להתחפש בבוקר, גם אם השקעתם בתחפושת, תפרתם או הזמנתם מארץ רחוקה, לא יהיה בה שום טעם אם תהיה בניגוד לרצון הילד/ה. הכירו את הילד/ה שלכם… אם הבן/בת שלכם לווים לעיתים הצפה רגשית, אל תופתעו אם זה יקרה בבוקר התחפושות, אל תעמיסו עליהם גם את האכזבה. מותר להגיע לא מחופשים! אם הילד/ה שלכם בחרו לא להתחפש, כדאי בכל מקרה לשלוח את התחפושת בתיק. הרבה פעמים בהגעה לגן משהו משתחרר ומתעורר רצון כן לקחת חלק. 

7.	השתדלו להמנע מבגדים לא נוחים, סינטטיים, אביזרים שונים, איפור פנים. אלו מכבדים נורא. בגן, קשה לנו מאוד להקפיד על שמירת האביזרים שלכם, שוב, בבקשה, אל תצפו לקבל חזרה שרביט, קשת, כתר… אנחנו משתדלים מאוד אבל יש המוווון אביזרים בגן וקשה לנו לעקוב 

8.	אל תשכחו לשלוח בגדי החלפה ! אנחנו מחליפים די מוקדם בגדים… לפי בקשת הילדים/ מזג האויר. מי שרוצים נשארים עם התחפושת, זה לגמרי בחירה שלהם. בצעירים- שלחו 2 סטים להחלפה. השאירו גם שקית בתיק שנוכל לשים בה את התחפושת. 

9.	לידיעתכם ביום זה אנחנו צוות מתוגבר על מנת שנוכל לתת מענה לכל הילדימות על כל הצרכים המשתנים שלהם ביום זה. 

10.	בעיקר, זרמו :) והילדימות כבר יזרמו מעצמם. אנחנו משתדלים להקליל מאוד את היום הזה… כדי שיהיה לנו כיף. אנחנו יודעים לשמוח ולחגוג מהלב ומהביחד , יותר מכל תוספת אחרת :) נשתדל לצלם לכם כמה שיותר !



**באהבה**

**אחי וצוות ילדי הטבע הדמוקרטי **







## צעירים א'- שמוליק



**פרוייקט הספארי שלנו המשיך גם השבוע.**

הפעם בחרנו להתמקד בחיה מרתקת במיוחד!  בואו נראה אם תצליחו לגלות מה היא... 

הגוף של החיה הזו מלא בכתמים לצורכי הסוואה, 

בנוסף היא כה גבוהה שמצליחה לראות מה נמצא אי שם במרחקים...

נו הצלחתם לנחש... טוב אז רמז אחרון חביב...

יש לה צוואר ארוך במיוחד בעזרתו היא יכולה להגיע לצמרות העצים ולתפוס את העלים עם הלשון הארוכה גם היא.

עכשיו הצלחתם? זה ג'ירף!



**מפגש**

אחרי ששמענו את נעימת החליל הקבועה שלנו וכל החברימות הצטרפו למפגש, אפשר להתחיל!

הבוקר הגיע, השמש זורחת, הגיע הזמן להתכונן לגן! אארגן לי את התיק, מה אכניס פנימה? בקבוק מים למקרה שאהיה צמאה, בגדים להחלפה למקרה שארטב או אתלכלך, טיטולים ואולי גם נישנוש קטן לדרך ... איזה בוקר נהדר! הגיע הזמן ללכת לגן! מי יבוא איתי? 

כך אנחנו צודעים עם "תיקים" על הגב לצלילי השיר "[איזה בוקר נהדר](https://www.youtube.com/watch?v=-7sRSc29WaQ)"/אתי גרנות 

 

בגן אנחנו פוגשים את כל החברים שלנו! זה זמן נהדר לרקוד יחד עם חבר או חברה. אנחנו מתחלקים לזוגות ויושבים בפיסוק אחד מול השניה, אוחזים בידיים בעדינות ושומרים על החברים שלנו שלא יפלו, לצלילי השיר "[החמור](https://www.youtube.com/watch?v=BO2JjpKvLVc)" של תנועחיה אנחנו נעים יחד קדימה ואחורה ושומרים יחד על שיווי המשקל. 



ועכשיו חידה!



מי יודע מה נועלים?... נועלים את הדלת! ומה עוד נועלים? נועלים את השער! נכון מאוד! אבל מי יודע מה נועלים גם גדולים וגם קטנים על הרגליים? זוג נעליים!

לצלילי השיר האהוב של דתיה בן דור "[מה נועלים](https://www.youtube.com/watch?v=lAygjwWNV4o)" אנחנו מתרגלים הליכה איטית ורגועה ברחבי הכיתה, רקיעת רגליים חזקה, ולרוץ "מהר מהר" עד שמגיעים בחזרה למקום שלנו



אחרי שהתארגנו לגן, רקדנו יחד עם חברים ופתרנו חידה, הגיע הזמן לגלות מי מסתתר שם בתוך הקופסא... 

הקשנו עליה "טוק טוק טוק..." בכל פעם יצא איבר אחר, פעם רגל, פעם זנב, פעם ראש ומיד אחריו את הצוואר... מי זה שם? הג'ירף!

בחנו וחקרנו את הג'ירף ואף ניסינו בעצמנו להפוך לחיה כה גבוהה.

יצאנו למסע שלם בעולם הדימיון, מתחנו את הצוואר שלנו כלפי מעלה והבטנו מעלה מעלה, מה רואים למרחקים? מגדלים ובניינים גבוהים גבוהים, מנופים, ועננים  והינה הם גם צמרות העצים! נתקרב אט-אט לעץ ונטעם מהעלים שלו... כיצד נגיע לעלים? עם הרגליים? לא... אנחנו עלולים ליפול!  אולי נתפוס עם הזנב? מה פתאום! בואו נחשוב במה אנחנו יכולים להשתמש כדי להגיע לעלה ולאכול אותו...בואו ננסה להוציא את הלשון הארוכה שלנו ולמתוח עוד את הצוואר הארוך... עכשיו מגיעים? יאמ! אילו עלים רעננים וטריים!



המשכנו לטייל, התבוננו בעצים שסביבנו, ראינו את הציפורים מתעופפות סביבם, הרגשנו איך הרוח נושבת לנו בצוואר... אמנם הראש והצוואר מתוחים כלפי מעלה אך חשוב לשים לב גם מה קורה שם למטה בין הרגליים שלנו...  באמצע הדרך נתקלנו בסלעים, הרמנו את הרגליים כדי לעבור מעליהם... חשבנו על עוד דרך לעבור את המכשולים. 



בכיתה פרסנו קוביות עץ בגודל ביינוני לאורך ולרוחב...הלכנו אחד אחרי השנייה ועברנו מעליהם רגל רגל... רגל אחת למעלה ואחר כך רגל שנייה...גם בפיסוק רחב, כמה שאפשר ובפיסוק צר אך לשים לב לא לדרוך על הקוביות.! 

הטיול היה ארוך מאוד... התחלנו להרגיש איך הפה שלנו נעשה יבש.  האם הג'ירף שותה מבקבוק מים? לא, הוא מחפש מקורות מים בטבע... חיפשנו וחיפשנו ולפתע מצאנו אגם קטן ונחמד. 

איך נשתה מהאגם? המים שם למטה והראש שם בקצה?....

> "ג'יפי הג'ירף צמא אך מה הוא יעשה? 
>
> המים שם למטה והראש שם בקצה!
>
> אז מפסקים רגליים,
>
> מפסקים, מפסקים ועוד קצת מפסקים
>
> ואת הצוואר
>
> מכופפים, מכופפים ועוד קצת מכופפים
>
> ומגיעים!
>
> אחח איזה מים טעימים!" 

[ג'יפי הג'ירף](https://www.youtube.com/watch?v=wuzBR_uAyZg)  (תעבירו לדקה 1:15)





**משחק בכיתה**

מה אנחנו בעצם עושים בכיתה הזו? אנחנו לומדים לשחק בעזרת למידה בשלבים. 

לאורך כל השבוע מחכים לנו בכיתה הזו אותם המשחקים ואותם אביזרים המונחים באותם המקומות באופן קבוע.



ביום ראשון הבאנו לילדימות קערות קטנות עם קיסמים צבעוניים, אותם הם השחילו לתוך בקבוקי אקטימל. תוך כדי המשחק אנחנו דואגים שהמרחב שלנו יהיה פנוי ונגיש.   

מיום ליום הילדימות משכללים את יכולת המשחק שלהם וכך הופכים להיות עצמאיים לחלוטין. בסיום המשחק החברים שפכו את כל הקיסמים מהבקבוק בחזרה לקערה, דאגו לסביבה מסודרת ונקייה לטובת החבר הבא שיגיע לשחק. 

המשחק השני היה מורכב מקוביות עץ גדולות וחיות. התחלנו מכך שבנינו בתים לחיות השונות. גם כאן המשחק הלך והשתכלל מיום ליום. בכל יום הוספנו עוד חדרים ומגלשות והשארנו חלונות כדי שנוכל להציץ ואפילו הוספנו דלתות! 

החברים אף הציעו לבנות אוהל לחיות, אז הבאנו בדים גדולים שיספיקו להכיל את כל החיות. אחר כך חלק מהילדים אף בנו אוהל לעצמם והזמינו לשם חבר או חברה ושיחקו יחד. 

לבסוף אחרי שאספנו את כל החיות למקום והחזרנו את הקוביות הגדולות בחזרה לעגלה, ראינו כיצד מקפלים את הבדים הגדולים בהם השתמשנו לבניית האוהלים. הבדים היו כה גדולים שנעזרנו בחברים שלנו כדי לחבר את כל הקצוות... 

למידה שהייתה מרתקת בפני עצמה. בשעות הצהריים ראינו את ההשפעה של הפעילות הזאת. היה אחרי שנת הצהריים החברים כבר ניסו לקפל לבד את השמיכות שלהם ולהחזיר למקום.

אנחנו כל הזמן לומדים לדאוג לסביבה שלנו כך שתהיה מאורגנת ומסודרת לטובת החברים שבאים לשחק בה אחרינו, כדי שגם להם יהיה נעים לשחק בכיתה כמו שהיה לנו. 





**ספר השבוע**

הסיפור השבועי שלנו היה איילת מטיילת מאת רינת הופר. 

הסיפור התקשר לנו מאוד עם נושא הספארי כיוון שגם בו מופיעות המון חיות ואפילו הג'ירף האהוב עלינו במיוחד! הסיפור היה להיט השבוע ורצינו לשמוע אותו עוד ועוד.



**חברותא**

השבוע כיתת החברותא שלנו הפכה לספארי גדול! 

בכל יום נכנסנו לכיתה מלאים בהתפעלות מכל החיות שהגיעו לבקר אותנו. 

כשהגננות קראו "שמוליקים עוד מעט נכנסים לחברותא" לא הצלחנו להתאפק ונכנסנו לפני הזמן לכיתה רק כדי שנוכל כבר לגלות עוד חיות על הקירות. 

בין העצים ושיחים מצאנו פרפרים צבעוניים, פיל אפור גדול, ג'ירפות מטיילות בזוגות וקופים שובבים מתנדנדים על הענפים! 

איזו דרך מושלמת לפתוח איתה את היום שלנו בגן! 

לאחר מכן התיישבנו מסביב לשטיח, שרנו יחדיו את שיר [הקולילי](https://www.youtube.com/watch?v=4PdyBgB_PxM), פשטנו את המעילים ושתינו מים מרעננים. 

בחברותא הסתכלנו סביב ווידאנו שכל החברים הגיעו היום לגן... השבוע עומר ונריה היו חולים ונשארו לנוח ולהתחזק בבית עם ההורים, שלחנו להם סרטון שיעזור להחלים במהרה ומסרנו לחברים המון נשיקות וחיבוקים! 



**הודעות**

•	אנחנו ממשיכים בטקס הבוקר הקבוע כמו שנאמר בשבוע שעבר. לא לשכוח לשים את המוצצים במגירה, זה חלק בלתי נפרד מהטקס. אין בהם צורך במהלך היום בגן, רק בשינה. 

•	אנחנו מזמינות אתכם להקפיד לעבור מדי שבוע במבואה ולאסוף את היצירות של הילדימות מהמגירות. הן נערמות ולא נשאר מקום ליצירות נוספות.

•	מזכירה כי התחלנו חודש חדש, זה הזמן להביא מגבונים למי שעוד לא הספיק (לא לשכוח לסמן בטבלה שבשרותים) 

•	בימים בהם לא ההורים מגיעים לאסוף, עדכנו אותי בהודעה. גם כדי שנוכל להכין את הילדים לכך וגם כדי שנוכל לנהל מעקב מסודר בעניין.  

•	חצי מהכיתה האופנתית שלנו נועלים נייקי שחורות, בבקשה עיזרו הקפידו לרשום את שמות הילדימות על הנעליים כדי לעזור לנו ולילדימות לא להתבלבל ולשמור על הסדר. 

•	נוהל ימי ראשון סדינים רעננים ובקבוקי מים מלאים! 



**שבוע שימשי וחמים **

**ויקה וחולוד **









## צעירים ב'- שולה



**פרויקט הספארי תופס תאוצה **

השבוע החברים לקחו חלק פעיל יותר בהכנת הספארי בכיתת הבית של יעל, 

נציגי כיתת שולה נכנסו לעזור לקבוצת הלו יעקב בתלייה וקישוט הכיתה בעצים ושיחים בגובה אליו יכולנו להגיע. 



התחלנו את הרומן שלנו עם הגואש והמכחולים,

ובתור ספתח... השתמשנו בצבע הירוק!

הצבע הירוק מתחבר לנו כמובן לספארי מלא צמחייה, עשביה ושיחים. 

הכרנו את צדי המכחול, שערות ומקל, באיזה צד נחזיק ובאיזה צד נשתמש כדי לצייר?  

אני התחלתי לצייר דשא, משכתי את המכחול למעלה ולמטה. 

החברים לאט לאט הצטרפו אליי בשורה ארוכה ויחד עמלנו על הכנת הדשא.

בסוף היום תלינו אותו בכיתה יחד והתמלאנו אושר וגאווה. 



**מפגשולה **

השבוע יצאנו לטיולים מופלאים עם הדמיון שלנו, לא תאמינו מה פגשנו בדרך...

אני הראשונה שיוצאת לדרך. מה אני צריכה לקחת איתי? 

תיק, בקבוק מים, כובע, פרי... החברים הוסיפו והציעו שאקח גם מעיל וכריך. בהחלט תוספות חשובות.

ארזתי הכל ומיד יצאתי לדרך. אבל רגע, לאן נוסעים? איך ניסע? 

סיפרתי לחברים שכבר זמן מה אני חושקת בביקור בספארי! 

איך ניסע? אולי באוטו? רכבת? אוטובוס? אחרי דיונים ארוכים החלטנו לנסוע באוטובוס. 

נסענו ונסענו עד שהגענו לספארי!

התחלנו לצעוד בשבילים, המון עצים, שיחים ופרחים ראינו בדרך. 

פרפרים מתעופפים, אחד התיישב לי ממש על הכתף! 

אריה עם רעמה ענקית

ג'ירפות ארוכות צוואר אוכלות עלים מהעץ 

שלוליות של מים.... זה הזכיר לנו שאנחנו עייפים וקצת צמאים

עצרנו בדרך לנוח ולשתות קצת מים. 

נזכרנו שארזנו לנו בתיק גם פרי! 

הוצאנו את התפוח או הבננה (כל אחד והפרי הדמיוני שלו)

אני התחלתי לאכול, תמיד הפירות שאנחנו אוכלים בזמן טיול טעימים יותר מהרגיל...

החברים הסכימו איתי...

פתאום! משום מקום! התפוח שהיה אצלי ביד נעלם...

חברים מי לקח לי את התפוח? תגלו או שאדגדג אתכם... המון צחוק ואף אחד לא מגלה לי לאן נעלם התפוח...

שמעתי קולות לא מוכרים "אווו אה אוו אה אוו", הסתכלתי למעלה על העצים... ו.....

קופים שובבים! אתם לקחתם לי את התפוח?!?!

טוב נו מזל שארזתי לי עוד פירות בתיק...

המצאנו שיר שמלווה את טיולי הספארי היומיים שלנו



השיר הכניס אותנו כל בוקר לאווירת הטיול והזכיר לנו החיות שפגשנו בדרך לפי סדר קבוע 

מבוסס על השיר "[הטיול הקטן](https://www.youtube.com/watch?v=MG1P-eYF1jU)" של נעמי שמר



 

> "לטיול יצאנו, באוטובוס נסענו
>
> אל הספארי רחוק מכאן
>
> בשבילים צעדנו
>
> עצים גדולים פגשנו 
>
> והנה פרפר התיישב עליי!
>
> אריה זקן פגשנו בדרך
>
> רעמה ענקית לו על הראש
>
> בתהלוכה נהדרת
>
> הנה ג'ירפות ארוכות צוואר
>
> בשלולית המים שמנו ת'רגליים
>
> ופתאום קפצו להם הקופיפים
>
> על העץ טיפסו, עלו ולא ירדו
>
> ואני צחקתי ושמחתי נורא!"





בכל יום שכללנו ושדרגנו קצת את הטיול שלנו, עד שהילדימות כבר היו אלופי טיולים דמיוניים בספארי.

(ספויילר) בשבוע הבא הטיולים הדמיוניים יהפכו למוחשיים הרבה יותר... 

אז מי החיה האחרונה שפגשנו בטיול?...הקופיפים השובבים. 

בחרנו להתעמק השבוע בקוף, חיה מצחיקה ושובבה שדומה לנו בהמון דברים.

הכרנו מילה חדשה, צמרת. 

הסתכלנו על גזע העץ וראינו איך הקופים מטפסים להם במהירות למעלה ועוד למעלה, הכי למעלה! 

לצמרת העץ, המקום הכי גבוה שלו. שם כמעט לא רואים אותם, אבל הם רואים אותנו ומחייכים: ) 

ואיפה הצמרת שלנו? בעזרת הידיים טיפסנו על הגוף שלנו עד שהגענו לקצה שלו, לראש! זה החלק הכי גבוה שלנו...והוא רק הולך ונהיה יותר ויותר גבוה, אולי בסוף נגיע לצמרת העץ. 





**משחק הקופים 1**

איך עושים הקופים? ואיזה קולות הם משמיעים?

לקופים יש שתי רגליים, שתי ידיים, אף, פה, ראש, שיער...הם מזכירים לי מישהו. 

אותנו?!?

מה אנחנו קופיפים? החברים צחקו. לא אנחנו בני אדם, אבל הקופיפים בהחלט דומים לנו, והם יכולים לעשות כמעט כל מה שאנחנו עושים! בואו ננסה....

המצאתי רצף של תנועות, החברים עמדו מולי, אני אומרת את התנועה והחברים חוזרים אחרי. 

כל הקופיפים מניחים יד על הראש...

כל הקופיפים מניחים יד על הבטן...

שתי ידיים על הראש...

ועוד...

וכך המשכנו עד שאלינור נכנסה לכיתה ולא האמינה למראה עיניה...קופיפים בשולה! 

גם אלינור רצתה להפוך לקופיפה, אז היא שיחקה מולי והדגמנו לחברים.

לאחר מכן הזמנתי בכל פעם חבר אחד שיהפוך לקופיף חמוד 

המשחק הלך והשתדרג ולאט לאט הוספנו עוד תנועות חדשות לרצף התנועות שלנו. 

בסוף השבוע הקופיפים היו ממש מאותגרים

את כל רצף התנועות עשינו בלי מילים!

ונחשו מה...חבורה של קופיפים אלופים יש לנו :)



**משחק הקופים השובבים 2**

אז אחרי שהפגנו את יכולתנו בתור קופיפים שחוזרים אחרי שירז

חשבנו מה עוד עושים הקופיפים בשעות הפנאי שלהם? 

אולי הם אוהבים לשחק כמונו?

אולי לקרוא סיפור?

מדובר בקופיפים שובבים במיוחד...שאוהבים להשתולל ולקפוץ.

התחברנו מאוד לעניין הקפיצות וההשתוללויות 

אבל נתקלנו בבעיה... אם נקפוץ על הרצפה אנחנו יכולים ליפול ולקבל מכה

אז הבאנו מיטה גדולה ואפילו כריות. 

מוכנים לקפוץ? רגע! רגע! רגע! 

כולנו נועלים נעליים... אנחנו קופצים על המזרן עם נעליים?

מה פתאום...נזכרנו בטקס מזרנים בו אנחנו כל כך מקפידים לשבת בקצה עם רגליים על השטיח. 



ניצלנו את הזמן לעבודה קבוצתית של חליצת נעליים, עזרה והסברים:) 

חיפשנו את הסקוצ'ים של הנעליים שלנו. כולם מצאו?

פתחנו אותם. כולם פתחו? 

איפה הלשון של הנעל? בואו נמשוך אותה החוצה.

שלב אחר שלב אנחנו מוודאים שכולם איתנו...

יד אחת אוחזת בעקב ויד שנייה תומכת

יש, הצלחנו! :) 



שרנו ורקדנו את [שיר הקופים](https://www.youtube.com/watch?v=3SjMQpJNm9s) 



> "חמישה קופים קפצו על המיטה
>
> אחד נפל וקיבל מכה.
>
> אמא לרופא מיד התקשרה!
>
> הרופא אמר, לא לקפוץ על המיטה!"





עצרנו לחשוב על כמה דברים

מה קרה כשניסינו לקפוץ כל השולות יחד? לא היה מקום... וגם אם היה, מהר מאוד נפלנו מהמזרן 

אז הזמנו בכל פעם חמישה חברים אחרים.

גילינו שחקנים תיאטרליים וחדורי מוטיבציה 

עומרון נפל וקיבל מכה...(בכאילו...)  עומרון השתטח בדרמתיות על הרצפה, מיד כל החברים נזעקו לעזרה. אחד התקשר לאמא, אחד לרופא...





**נוהל מ ס י ב ה**

בכל סוף מפגש אנחנו מתכוננים לנוהל חדש. נוהל מסיבה! 

השיר האחרון במפגש מזכיר לנו שאנחנו תיכף מסיימים.

ועכשיו כולנו יושבים ומזכירים את הכללים

בכל יום אותם שירים ובסדר קבוע (זה חשוב מאוד- כך הילדימות יודעים בדיוק מה הולך לבוא ומתכוננים)

שירז ואלינור נשארות אתנו בכיתה אבל הן לא מרקידות ומפעילות אותנו,

זאת המסיבה של שולה! 

ושולה צריכים לשמור על המסיבה כדי שלא תהפוך למשהו לא נעים לחברים. 

זמן ריקוד חופשי הוא שווה ערך לזמן משחק חופשי- לא תמיד צריכות להיות תנועות מדויקות או מישהו שצריך לחזור אחריו. אנחנו לומדים על עצמנו ודרך הסביבה שלנו. 

למשל, האם אנחנו אוהבים בכלל לרקוד? איך אנחנו אוהבים לרקוד? ואיזה סגנון אהוב עלינו יותר. 

יש כאן גם המון אחריות ובגרות... אני לא לבד במסיבה, אני יכולה לרקוד ולשיר אבל אני צריכה לשים לב שאני לא פוגעת בחברים שלי. 

החברים מתרגשים מאוד מהעניין ובכל יום מזכירים לי שבסוף המפגש יש מסיבה! שחלילה לא אשכח...



המסיבה שלנו אמנם קצרה ולא נמשכת עד לשעות הקטנות של הלילה... 

אבל היא חלק כיפי מהיום שלנו. 

השבוע בגלל שזו התחלה, השירים היו בגדר קונצנזוס- שירי תנועה חיה שכולנו מכירים. 

אשלח לכם בכל שבוע או שבועיים את הפלייליסט שלנו, כדי שתוכלו לעשות מסיבה גם בבית ולהישאר מעודכנים בלהיטים.

1.	[הסוס ](https://www.youtube.com/watch?v=Acqi8UL4SRc&t=34s) 

2.	[הצפרדע](https://www.youtube.com/watch?v=s7R4geldEy8&t=25s)  

3.	[השור](https://www.youtube.com/watch?v=L1Z8zWIHHVw) (אולג)  

4.	[התרנגול](https://www.youtube.com/watch?v=7IkKiYZQjWs) (שושנה)  

5.	[הינשוף](https://www.youtube.com/watch?v=fVWvLQxx3Is&t=4s)   



**הודעות ועדכונים **



\# בקבוקים- מעתה ועד להודעה חדשה סלסלת הבקבוקים שלנו מונחת על הדק בחוץ, ואת הילדימות אנחנו עדיין מקבלים בפנים. המטרה היא להוריד מהעומס שנוצר במעברים ובייחוד בכניסה לכיתה הגדולה. 

תחשבו על זה כעל מסלול תחנות:

\- הגעתם לגן 

\- הנחתם את הקבוק בסלסלה על הדק

\- תליתם את התיק

\- שמתם מוצצים ושאר ירקות במגירה 

ועכשיו בואו לכיתה הגדולה לפרידה :) 

\# סוף יום- החל מהשעה 16:00 תוכלו למצוא אותנו בכיתת הבית של יעל. שם גם תונח סלסלת הבקבוקים שלנו. נשמח אם תכנסו דרך הדלת האחורית (בחצר) על מנת להוריד מהעומס במבואה. 

\# תמונת סופ"ש- לא לשכח לשלוח לנו, הילדימות ממש מצפים לזה! רובכם מקפידים לשלוח אבל חלקכם מפספסים וחבל, הם מתאכזבים... 

\# לשמחתנו (או לפחות לשמחת חובבי האביב והקיץ) הימים הולכים ומתחממים, הקפידו להלביש מתחת לשכבות חולצה דקה. 

\# נוהל יום א', בקבוקים מלאים וסדינים רעננים. 



**שבוע נהדר, **

**שירז ואלינור **







## בוגרים א'- תקווה 

## 

**שבת שלום לכולם.ן**



מזל טוב ליערה המקסימה שלנו שחגגה איתנו השבוע יום הולדת בגן!

לאחרונה אני שומעת יותר ויותר על מפגשים בין הילדימות אחר הצהריים. אני מעודדת את העניין מאוד. זה נפלא לראות חיבורים בין הילדים אחרי המפגשים האלו בגן. זה נותן להם ביטחון ליזום יותר משחקים משותפים בגן ולהמשיך את המשחק המשותף מהבית. כמו שלנו חשובים חיי החברה, כך גם לילדים. אני בהחלט ממליצה ליצור קשרים עם חבריםות בקבוצה ולהפגש לאחר שעות הפעילות של הגן- גם לכם כקהילת הורים זה בטוח יהיה מעודד ומעצים.



**אל תוך הג'ונגל**

אחרי שבשבוע שעבר נגענו בעולם החי דרך היצירה הנפלאה של "קרנבל החיות", השבוע ממש נכנסנו אל תוך הג'ונגל.

כיתת המפגש שלנו שינתה את צורתה. גדלו בה עצים, הגיעו אליה פרפרים ותוכים צבעוניים, כמה קופים חמודים, פיל גדול וג'ירפה שהגיעה עד התקרה. 

לפני היציאה לג'ונגל, כמובן ארזנו תיק עם כל טוב: נבו חובב הפנקייקים הציע להביא אותם אתנו למקרה שנהיה רעבים, עמנואל הציע להביא תנור ולני הציעה להביא פסטה. בנוסף ארזנו גם מים ושמיכה לעת הצורך ויצאנו לדרך!

נכנסנו לג'ונגל החשוך, והאזנו לקולות הג'ונגל... שמענו ציפורים מצייצות, מים זורמים... ולפתע ראינו אריה! מהר מהר רצנו להתחבא. בועז וליאו הצילו אותנו והצליחו לגרש את האריה. ראינו בדרך פילים חמודים ואפילו דב. כשקצת פחדנו, חיבקנו חבר או חברה שהיו לידינו. בשלב מסויים כבר היינו עייפיםות וחזרנו לכיתה שלנו. אחרי שחזרנו, שמענו שיר מאפריקה הרחוקה:

[Jambo Bwana ](https://youtu.be/vUrVeRGo5IM)





**אל בור המים**



השבוע הכרנו את הספר "בור המים" של גרייס בייס. הספר מתאר, בעיקר באמצעות איורים מרהיבים, בור מים אליו כל החיות הולכות לשתות מים. כמות החיות גדלה והמים מתמעטים עד אשר נגמרים. ואז... הגשם מגיע, הבור מתמלא וכל החיות יכולות לשוב ולשתות ממנו. 

תחילה, קראנו את הספר והתבוננו באיורים שבו.  הופתענו מהחיות המעניינות שהגיעו לבור (למשל שפמנונים ונמרי שלג). אחרי הכרות ראשונית, קראנו שוב את הספר והפעם אנחנו שיחקנו את החיות שהגיעו אל הבור. תחילה ילד אחד, לאחר מכן שניים וכך הלאה עד עשרה ילדים- ממש כמו שבספר כמות החיות גדלה. פרשנו בד כחול גדול (בור המים שלנו) וראינו כיצד הוא קטן מפעם לפעם ככל שמגיעים עוד ועוד חברים לשתות. לבסוף, כשהגיעו עשרה ילדים אל הבור, נגמרו כל המים וזה לא היה כל כך נעים. ואז... טיפות גשם קטנות החלו לרדת. באמצעות טפיחות קטנות על הרגליים. הגשם גבר וגבר.... ואיתו הגיעו גם ברקים ורעמים! וכך בור המים שלנו הלך והתמלא בחזרה. עד ששוב יכולנו כולנו לשתות ממנו בשמחה. 



**טקס המזרונים מתחדש!**



למי שהבחין/ה, השבוע כיתתנו שינתה את צורתה. המשחקים קצת זזו והספסלים שינו את מיקומם במטרה לחדש את טקס המזרונים ולאפשר התארגנות נעימה וקלה לקראת שנת הצהריים. כמו שהכיתה השתנתה, כך גם טקס המזרונים שלנו השתנה. את טקס המזרונים אנו עושים לפני היציאה לחצר, לקראת הצהריים. חשוב לנו שהילדימות יהיו מעורבים בארגון וירגישו אחראים למזרון שלהם ולמיקומו. בעבר הצוות היה מארגן את הסדינים על המזרונים בלי הילדימות בימי ראשון, כעת אנו עושים זאת יחד איתם. בנוסף, יצרנו מקומות קבועים לכל מזרון של כל ילד/ה במטרה ליצור תחושת ביטחון, שגרה ובהמשך עצמאות, ככל שניתן, בעת ההתארגנות לשינה.

כעת בטקס המזרונים, כל ילד או ילדה מזהים את המזרון שלהם ועוזרים להניח אותו במקום. כל ילד/ה שהמזרון שלו/ה הונח, יכול/ה לשבת ולנוח עליו. אחרי שכל המזרונים במקום, אנו חולצים את הנעליים שלנו (במידה וחם מספיק בחוץ), ומשחקים במשחק הרמזור. 

אנחנו מתבוננים ורואים שמתקרב אלינו רמזור..... אדום! כולם עוצרים ולא זזים... ואז.. הוא מתחלף לירוק! אנחנו קופצים וקופצים על המזרונים. כך הרמזור מתחלף לו עד שמגיע הזמן קצת לנוח. אחרי שאנחנו מסיימים לשחק במשחק הרמזור, אנחנו יושבים או שוכבים על המזרון ומאזינים לשיר Redemption Song  של בוב מארלי- שיר רגוע ונעים שעוזר לנו להרגע. השבוע גם ראינו עוד דרך שיכולה לעזור לנו להרגע- לחבק חבר או חברה. לני הראתה לנו שאפשר אפילו לחבק את עצמנו. כך לאחר טקס המזרונים ולקראת היציאה לחצר, אנחנו מוצאים, כל אחד בדרכו, כיצד להרגע: עידו ועמנואל מנגנים על הגיטרה עם המוזיקה, פלג נח על המזרון בשכיבה על הבטן, ויתר החברים מתחבקים או סתם נחים ונרגעים עם המוזיקה. 



[Bob Marley - redemption song](https://youtu.be/kOFu6b3w6c0) 



**הנאה מהדברים הקטנים**

בגן שלנו ישנם רגעים קסומים בהם הילדות והילדים מגלים דברים מעניינים לא מתוך פעילויות מתוכננות, אלא מתוך חקירה ספונטנית וסקרנות טבעית של ילדים. 

השבוע למשל:

•	יהונתן ותומר טבלו את ידיהם במים מהשלולית שהגשם יצר והניחו אותם על בית העץ. הם גילו שהידיים הרטובות משאירות טביעות יד על הבית. 

•	יהונתן גילה קורי עכביש וניסינו לחשוב יחד בשביל מה בכלל העכביש יוצר את הקורים. למדנו שכך הוא משיג את המזון שלו.

•	השבוע קיבלנו לגן טייפ קטן (ממש כמו של פעם). עשינו מעגל וחקרנו את המכשיר. בתורות לחצנו על כפתורים, ראינו מה קורה. האם יש צליל? האם הכפתור גורם למשהו להפתח?



מוזיקה ללב היא חודרת

השבוע נהיננו מריקודים לצלילי השירים של להקת אבבא:

[Abba - Dancing Queen](https://youtu.be/xFrGuyw1V8s) 



וכשאכלנו תותים בסוף היום גילינו שיש שירים ש"תותים" מתחבאים בהם:

[אתניקס – תותים](https://youtu.be/BXfbSYpGHi0) 

[חנן בן ארי - החיים שלנו תותים](https://youtu.be/EfLHAJrNnsM) 



**הודעות חשובות**

\# נוהל יום ראשון- סדינים רעננים ובקבוקים מלאים. 

\# לא לשכוח להודיע על הגעה ב9:00 או אי הגעה (בימי רביעי שלחו בהודעה לאדריאן).

\# אנחנו מזכירות לכם שוב לשלוח תמונות מהסופ"ש בימי ראשון עד 9:00 (לשלוח לאדריאן)- הילדימות מאוד מצפים לזה.

\# לא לשכוח לכתוב שמות על הטיטולים.

בשישי הקרוב נעשה לנו מסיבת פיג'מות חגיגית! הלבישו את הילדימות בפיג'מות ססגוניות   

נעדכן לקראת יום שישי אם יש צורך במשהו נוסף.



**שיהיה שבוע נפלא,**

**אדריאן, רעות ותמר**





## בוגרים ב'- הלו יעקב

## 

**מה חושבים בלב, איזה פרצוף יש לענן?**



השאלות שהעסיקו אותנו השבוע… 

מאיפה יוצאות מילים? מהפה כמובן ומה עושים איתן? מדברים

איך יודעים שאוהבים? כשמתגעגעים, עצובים, שמחים….

ומה זה בכלל לאהוב? כשמחבקים ומנשקים.

כמה כיף לפתוח את הבוקר בשיח שכזה. 

כמה עומק ורגש יש לנו כשאנו יחדו במקביל רוח שטות ואנרגיות של מסיבה.

ממש מסיבת גן

פתיח קבוע למפגש הבוקר שלנו (:



> מה חושבים בלב, איזה פרצוף יש לענן
>
> איך יוצאות מילים ומה עושים איתן?
>
> מתי יודעים שאוהבים ומה זה בכלל לאהוב
>
> מה עושים שפוגשים שפתאום נמר ברחוב
>
> 
>
> מסיבת גן יש רק אחת, 
>
> מסיבת גן לא לילדים בלבד 
>
> פה מותר הכל אפילו לעשות שטויות,
>
> במסיבה הזאת הכל יכול להיות.



[מסיבת גן - פתיח](https://youtu.be/djFT-1fs7lk)







**כמה צדדים יש לג׳ונגל**



השבוע הכיתה שלנו הפכה לג'ונג'ל. התבוננו סביבנו כשטיילנו יחד בג'ונגל הסבוך, ברחנו מאריות והשתעשענו עם קופים שובבים. הרגשנו את הרוח והקשבנו לקולות. לעיתים היו קולות מפחידים ולעיתים מסקרנים ומצחיקים.

והשבוע בחרנו להתבונן על הג׳ונגל שלנו במבט על …

מי יכול לראות את הג׳ונגל מעל?

ג׳ירפה, קוף שובב שטיפס גבוה וכל החיות בעלות הכנף.

מה רואים מלמעלה?

צמרות של עצים, עצים, עצים ועוד קצת עצים. 

פרשנו כנפיים ודהינו מעל כמו הנשר.

״כנף משיק כנף הנה הנשר עף…

הנה הנשר עף לו למרחב…״



[הנשר - תנועחיה](https://youtu.be/gHIYOUdcfxs)







התבוננו יחד ושמנו לב שיש המון סוגים של צמרות עץ- עלים שונים ומשונים בגוונים מרהיבים של ירוק.

וואו כמה כיף זה להיות ציפור…

טיול מודרך-

לטיול אחרון בג׳ונגל יצאנו בבוקר מוקדם, כמה מוקדם? כל כך מוקדם... עוד לפני שהשמש התעוררה לה.

נכנסנו פנימה עמוק לתוך הג׳ונגל, הקשבנו לקולות המיוחדים שלו והתרגלנו לשאגת האריות, לקופים הצווחים ולתוכים הקולניים, כמה רועש פה- סיכמנו יחד.

נשכבנו על הגב והתבוננו גבוה גבוה, חיפשנו מקומות בהם רואים את השמיים, העצים כל כך סבוכים…

מעניין איך הג׳ונגל נראה ממעל והאם אפשר לשמוע אותו גם כשאנו מבחוץ?



את הידיים פרשנו, ניפנפנו, צברנו תאוצה ועפנו גבוה גבוה בין הענפים, שמנו לב שככל שאנו עולים למעלה המוסיקה נחלשת עד ש…. ששששששששששש שקט.

דהינו מעל בשקט, התבוננו בצמרות העצים, ומידי פעם ראינו תזוזה של ראש ג׳ירפה או קופיף מקפץ.

הכל כל כך גדול ויפה. לאחר שדהינו במרומים, חזרנו לאט לאט לתוך העצים ולקולות הג'ונגל. 





**אווז על הגג**

בבוקר רגיל בחצר בזמן שחתכנו ירקות לארוחת הבוקר שמענו קול מוזר…

מאיפה הוא מגיע ומה זה בכלל? זו לא נביחה ולא עורב קורא, בטח לא חתול מיילל, אולי נמר? לא זה לא נמר (:

הרמנו את ראשנו ומה ראינו על גג הביניין? אווז!

אווז לבן עומד עם צוואר ארוך ואליו הצטרף עוד אווז או אולי אווזה ושניהם יחד פרשו כנפיים ועפו…

זה היה מדהים!

מי חשב לפגוש אווז ככה ביום רגיל בחצר.

במפגש המשכנו לדבר על האווז ההתרגשות היתה גדולה כל אחד סיפר את החוויה שלו הקול שהבהיל קצת החיפוש אחרי הקול והרגע בו זיהינו את האווזים.



השבוע כמעט ונגמר ואת הג׳ונגל שלנו חקרנו כבר מכל הכיוונים.



איזו חיה הייתם רוצים להיות? 

אריה, קוף והמון בעלי כנף ….. לעוף, לעוף הם רוצים מדהימים.





**בוא נילס בוא נעוף…..**



לחברימות הכרנו את נילס, אתם זוכרים את נילס....

דיברנו על חמלה ואמפתיה לבעלי חיים ובמיוחד אלה הקטנים.

אנחנו פוגשים את זה בחצר כשנבת מטיילת לה, כשאנו רודפים אחריה היא בורחת, לא כי היא משחקת, אלא כי היא מפחדת. למדנו לגשת אליה בשקט בנועם וגם שאם אנחנו רוצים ללטף אותה, אנחנו צריכים לעשות את זה בעדינות.

נילס לפעמים היה מציק לחיות החווה שלו וההורים שלו הסבירו לו כמה חשוב לשמור ולדאוג להם.

לילה אחד גמד הגיע לנילס ונתן לו לבקש משאלה אחת… נילס בחר להיות קטן קטן … וברגע אחד הופ הפך לפיצפון.





כמו נילס, גם אנחנו הפכנו לפצפונים. 

סתובבנו בכיתה, התבוננו מעל וראינו שולחן ענק וכיסא עצום…. הכל כל כך גדול… 

יצאנו לחצר וראינו שיירת נמלים ענקיות זה ממש הבהיל אותנו… מפחיד להיות קטן .

בחוץ האווזים פגשו בנילס והציעו לו לטפס על גבם ולעוף גבוה גבוה …

מה נילס ראה מעל?

הקשבנו לשיר פתיח של נילס

עפנו במרחב וחלמנו להיות קטנטנים או לפחות עם כנפיים



> ״בוא נילס בוא נראה 
>
> איך שונה הכל מלמעלה 
>
> נוף הפלאים של חיות הבר 
>
> הי נילס בוא איתנו 
>
> בוא רק הלאה הלאה 
>
> עם האווזים לאופק, בוא נעוף״

 

[נילס פתיח](https://youtu.be/9SZZDDXyWVY)





**תות קטן צמח בגן**



בגינת הלו יעקב השבוע גילינו הפתעה בסבב הקבוע של ניכוש עלים יבשים והשקייה. אביתר שלנו גילה נקודת צבע קטנה נחה על האדמה. מה זה?

תות, יש פה תות אדום! הוא קרא בקול..

רצנו כולנו בשמחה, ״תות אדום תות אדום״ קראנו בקול.

כל כך התרגשנו, הצלחנו! צמח לנו תות קטן בגן.

כל חברי הקבוצה זכו לטעום מנס התות האדום שהספיק לכולם.

ובסוף היום זכינו בסלסלת תותים מפנקת רק לנו - תודה אחי (:



**פרויקט הג׳ונגל שלנו**



פרויקט הג׳ונגל כבר בסופו...

לאחר שטיילנו באחד דמיוני, יצרנו לנו אחד קטן למשחק והנה הגיע הזמן ליצור מהכיתה שלנו ג׳ונגל, ג׳ונגל ענק!

הדבקנו עצי ענק, חיות גדולות וקטנות יצרנו הרים ושבילים ולאט לאט יחד עם שאר קבוצות הגן אנו בונים את הג׳ונגל הגדול ביותר בתולדות גן ילדי הטבע.





**יום הולדת לרזי**

ימי ההולדת בקבוצה שלנו נהיו חגיגה כל כך כיפית שלא ממש בא לנו לעצור אותה...

לחגיגה השבוע הוספנו מעגל ריקודים בו אנו רוקדים סביב במעגל ומיד פעם נכנס חבר/ה לריקוד סולו.

מ ד ה י ם כמה הם אוהבים לרקוד ולעודד אחד את השני.

השבוע רזי נתן לנו הופעה מושלמת

מזל טוב למשפחה המאושרת ותודה על העוגה.







**הודעות ועדכונים**



\# יום א׳ בנוהל סדינים רעננים ובקבוקי מים מלאים.



\# מגבונים חודש מרץ חבילה לילד/ה להניח בשידת ההחתלה ולסמן בטבלה.



**שבוע שימשי **

**אורטל ודור**
