---
title: איזה כיף שחזרנו הביתה
date: 2024-01-26T13:42:30.580Z
---
הי הי לכל משפחות הגן שלנו,

איזה כיף לפגוש אתכם בגננו האהוב שוב! ברוכים הבאים למי שהצטרפו אלינו לחלל הגן לראשונה!

עכשיו אחרי שחזרנו, רצינו קצת לתזכר את אופן הכניסה והיציאה מהגן, כי כולנו קצת שכחנו שזה שונה מהמקלטים :)

1. **הטרמינל**: בגן שלנו יש אזור המוקצה לפרידה מההורים וכניסה לגן בבוקר, ולפרידה ויציאה מהגן בסוף היום. הרגעים האלו של תחילת וסוף היום הם בעינינו מעברים חשובים לילדימות, ולכן חשוב לנו לעשות אותם היטב. אבל - אנחנו זקוקות לעזרתכם בכך!

לכן, שימו לב: בבוקר שעות ההגעה הן 7:45-8:30 בשכבה הצעירה, ו-7:45-9:00 בשכבה הבוגרת. בשעות אלה אנחנו עושות מאמץ גדול להיות זמינות לכם כשאתם נכנסים, אבל במידה ואין מישהי פנויה (או שהחצר ריקה כפי שהיה השבוע בימים הרטובים), נבקש שתמתינו לנו רגע - מבטיחות לגשת אליכם ממש מהר.

והיה אם הגעתם באיחור, אנא שילחו הודעה לקפטנית שלכם. בשעות אלה כל הצוות כבר נכנס לפעילויות שונות, ולעתים יידרשו כמה דקות עד שמישהי תסיים מעבר או פעילות ותוכל לגשת אליכם. אנחנו רוצות להיות פנויות אליכם ואל הילד.ה, ולא לעשות פרידה מזורזת ולחוצה…

ובאותו הקשר - שימו לב שהודעות תפעוליות עדיף לשלוח בוואטסאפ לקפטנית לפני תחילת היום או שהיא תתפנה אליהן בצהריים, גם כדי לא להסיט את תשומת הלב מהרגע וגם כדי שיהיה לנו רשום :)

בסוף היום: שעות היציאה מהגן הן 15:30-16:30. אם ברצונכם להגיע מוקדם יותר תאמו זאת עם הקפטנית, ובכל מקרה נבקש שלא לצלצל באינטרקום בין השעות 12:00-15:00.

בנוסף - לכולכם יהיה נעים יותר לקבל את הילדימות בפחות צפיפות. אם הגעתם וכבר יש 4-5 הורימות בפנים, המתינו רגע בחוץ, תנו להם את הרגע לשמוע איך היה היום של הילדימות בצורה שקטה ומרווחת, תכף יגיע תורכם 🙂 זהו גם עניין בטיחותי - כשיש עומס, גדל הסיכוי שילד.ה יחמקו מבעד לשער ללא ההורים שלהם. השתדלו לא להתמהמה בפנים אלא לצאת ולמצוא מקום לשבת בחוץ, כדי לאפשר לבאים להיכנס. שימו לב שאחרי 16:20 יש עומס רב והצוות לא יוכל לתת כבר דיווחי יום ממש מעמיקים - אם אתם רוצים לקבל דיווח קצת יותר מפורט, דאגו להגיע מוקדם יותר.

2. **נוהל גשם**: כמובן שכשיורד גשם שוטף, לא נחזיק אתכם עומדים בחוץ. במקרים כאלה נשלח לכם בקבוצה הודעה בוואטסאפ, ואז תוכלו להיכנס ממש עד דלת הכניסה של השכבה. בבקשה, אם לא שלחנו הודעה על כך, חכו בסבלנות בטרמינל עד שניגש אליכם. כשמופעל נוהל גשם, הקפידו מאוד על סגירת השערים הקטנים, גם כשאתם נכנסים וגם כשאתם יוצאים - אין להשאירם פתוחים גם לא לרגע! בנוסף, קחו בחשבון שמאחוריכם מצטבר תור ארוך של הורימות מחכים, בימים כאלה נבצע בבוקר פרידות מהירות ובסוף היום דיווחים קצרים… תמיד מוזמנים לפנות לקפטנית שלכם להרחבה.
3. **יום המשפחה**: זהו אחד החגים האהובים עלינו בגן, ומדי שנה אנחנו בוחרות להקדיש אותו דווקא למשפחה המורחבת. השכבה הבוגרת מכינה מדי שנה מסיבה אליה נזמין סבא וסבתא (או הרכב אחר של שניים, כמובן, כל משפחה וההרכב שלה). המסיבה תתקיים ב-16.2, נשלח לכם מייל מפורט בנושא שכולל הזמנה להעביר למוזמנים שלכם. זהו יום פעילות כמעט רגיל בגן: נבקש ביום זה לאסוף את השכבה הצעירה מעט מוקדם יותר - עד 11:30. הבוגרימות יישארו להכין את הגן וב-12:00 יקבלו את פני סבא וסבתא ויובילו אותם בתחנות פעילות שונות ברחבי הגן.

שימו לב הורי השכבה הצעירה - לכם נשלחה הודעה עם שאלון למילוי כתובת (לוקח בערך דקה למילוי) - אנא מלאו עד מוצאי שבת כדי שנוכל להעביר את ההפתעות למשפחה בזמן גם בהתחשב בדואר ישראל.



**שבת חורפית נעימה,**

**עומרי, אחינועם וכל גן ילדי הטבע הדמוקרטי**



## השכבה הצעירה

איזו התרגשות היתה לפתוח את השבוע שלנו בגן החדש-ישן שלנו! כלכך שמחנו לראות את הילדימות שמחים ומרוגשים לחזור למקום האהוב שלנו, הבית שלנו!

אז חזרנו לתרגל את הכללים והמעברים בין החללים האהובים, החצר הצבעונית והנעימה והמשחקים האהובים שלנו. דיברנו קצת על מה יש לנו פה בגן- בית העץ בחצר, ארגז החול, הכיתות, השירותים והכיורים שלנו. ומה יש בכיתות שלנו? איפה המשחקים, והיכן נמצא הפח? היכן מניחים בקבוקים ואיפה המזרנים? ומה היה לנו במקלט שיש לנו גם פה? המזרנים, המשחקים והמחנכות. ומה אין לנו בגן שהיה במקלט? המדרגות וגינת שולמן!

בימים הראשונים התמקדנו בסדר היום שלנו והתלהבות מהדברים הנעימים שיש לגן שלנו להציע! הילדימות פשוט נהנו מכל רגע בחצר, בדקו שיחקו וחקרו כל פינה! מדהים היה לראות את הכניסה הנעימה שלהם ותחושת הביטחון שהם שבו איתה.

ביום שלישי קיבל את פנינו גשם שמילא את החצר שלנו בשלוליות, כשהגשם נרגע ביקרנו מעט בחצר ודיברנו מעט על הלבוש שלנו, מה לובשים כשקר ורטוב, מה שומר את הגוף שלנו חמים ויבש? ואילו נעליים שומרות את כפות הרגליים שלנו יבשות מפני השלוליות? 

לחצר הלחה מהגשם הוצאנו מעט צבעי ידיים, תחילה מיששנו את המים שעל השולחן השקוף, שיחקנו עם האצבעות וכפות הידיים ובהמשך הוספנו את הצבעים, מרחנו וערבבנו, נגענו וחקרנו! רוצים לראות את הילדימות שלכם רוקדים ומשתוללים? השמיעו להם את השיר ״כך נולד הצבע". 

בשבוע הבא נציין בגן את ט"ו בשבט וכמובן נמשיך לדבר על החורף שסביבנו.

ניפגש ביום ראשון - לא לשכוח בגדים ספייר, סדינים נקיים ובקבוקים מלאים!

שבת מנוחה,

**צוות השכבה הצעירה - הילה, לילה, נעמי, שירז, גבי, ענבר, אלמוג ורוני**



## השכבה הבוגרת



איזה כיף לחזור לגן שלנו! ביום ראשון הילדימות נכנסו נרגשים לגן, חקרו כל פינה ובדקו מה ישן ומה חדש. במקביל כמובן התרגלנו מחדש לכללים של הגן, נזכרנו איפה נמצא ארגז המים, איפה השירותים ומה אפשר לעשות בכלל בחצר שלנו.

ביומיים הראשונים התרפקנו על החצר - גם מגעגועים וגם מתוך ידע שבימים שלאחר מכן ייתכן ולא נוכל לבלות בחוץ יותר מדי בגלל הסופה. ארגז החול היה פעיל שעות נוספות - ראינו שבהיעדרנו, הגשמים שטפו החוצה הרבה מאוד חול, וביום שני הופיעו בארגז החול המון שקי חול חדש - יחד פתחנו ושפכנו החוצה את החול, הרגשנו כמה הוא עוד רך ואוורירי, וחשבנו איך אפשר להפוך גם את החול הישן לאוורירי - קצת עדרנו, קצת הפכנו, קצת חפרנו וקצת סיננו. נהנינו מאוד להיעזר במשאיות החצר לעבודה הזו.

מעל ארגז החול נישא לו עץ הלימון שלנו - מרוב שלא ביקרנו בו כמעט (מלבד כמה חברימות שעצרו וקטפו ממנו לימון להביא למקלט כשאספו את האוכל מראובנה), הלימונים שלו גדלו כמעט לגודל אשכוליות! קטפנו וטעמנו, וגילינו שהם עסיסיים ביותר! טפטפנו מעט לימון על הירקות שלנו והרגשנו איך הם מיד משתדרגים!

קיר הטיפוס גם כיכב השבוע - נזכרנו שלטפס עליו אפשר רק אם מחנכת משגיחה. מה אפשר לעשות אם אני ממש רוצה לטפס? נכון! לקרוא למחנכת! לפעמים אין מחנכת פנויה לצריך לחכות בסבלנות לרגע המתאים. לפעמים יש כבר ילד.ה שמטפס.ת, וצריך גם לחכות בסבלנות! מה אפשר לעשות בינתיים? לעודד את מי שמטפס.ת! אנחנו כבר ממש טובים בלעודד!

ביום שלישי הגשם חזר למחוזותינו, בסופה ממושכת ומאוד רטובה. גילינו מיד את פינות המסתור של החצר כשאנחנו בגשם: בית העץ, הדוכן, ואפילו מתחת לקיר הטיפוס יש אזורים יבשים שאפשר להסתתר בהם, ולצפות בטיפות שנופלות מהשמים. כשהגשם נחלש, יצאנו ממקומות המסתור שלנו ורקדנו לצלילי שירי הגשם שאנחנו אוהבים: [הגשם מתופף](https://www.youtube.com/watch?v=sn2wSAoob9g), [אח איזה חורף](https://www.youtube.com/watch?v=sLls_CbpOEM), [מטריה בשניים](https://www.youtube.com/watch?v=vrTpOb-YtrQ), [שיר אשיר בגשם](https://www.youtube.com/watch?v=MKr8qekyS84), [ילדה אחת ומטריה אחת](https://www.youtube.com/watch?v=k6Ob0UqYujE), וחביב הקהל: [ברקים ורעמים](https://www.youtube.com/watch?v=QGDCdkr4Pe0). במפגש חשבנו קצת מאיפה מגיע הגשם: שמענו את השיר "5 טיפות" שאנחנו אוהבים לתרגול ספירה לאחור, והילדימות אמרו שהטיפות מגיעות מהעננים. ואיך הן מגיעות לעננים? התבוננו בספר תמונות שמתאר את מחזור המים - ראינו איך השמש מחממת את המים בים עד שהם מתאדים, הופכים לטיפות זעירות שמתאחדות ומצטופפות עד שנוצרים עננים כבדים שמתקררים בשמים ונופלים עלינו מחדש בתור גשם.

**גשם בצנצנת**

רצינו לראות בעצמנו את מחזור המים. הכנו אץ הילדימות לפעילות זהירה (ממש כמו הדלקת נרות בכיתה או חיתוך בסכין). מזגנו בזהירות מים רותחים לצנצנת, כיסינו בצלחת והנחנו עליה קוביות קרח. כך דימינו את השמש שמחממת את המים ואת האויר הקר גבוה גבוה שמקרר אותם בחזרה. חיכינו בסבלנות והתחלנו לראות טיפות נופלות על צידי הצנצנת וגם באמצעה! ממש כמו גשם! מוזמנים לנסות בעצמכם בבית!

**הבגדים שלנו**

כיוון שגם בימים גשומים אנחנו אוהבים לצאת להתאוורר בחצר, אנחנו מקדישים לא מעט שיח ללבוש שלנו. למשל - מי יכולים לקפוץ בשלוליות? מי שיש להם מגפיים או זוג נעליים נוספות! איך אנחנו לא נרטבים בתוך המגפיים? ממה עשויות המגפיים? ומה אנחנו יכולים ללבוש כדי שגם הגוף שלנו לא יירטב? מעיל גשם! אמרו חלק מהילדימות. "חליפת סערה"! אמרו אחרים אחרי שהתפעלו מהחליפה של ארי. ואם אין לנו? נעים לנו להיות רטובים כשקר בחוץ? איך אנחנו יכולים לשמור על עצמנו יבשים? אפשר לשבת על הדשא? זה נעים לי? אפשר לטבול את השרוולים בשלולית?

בשבוע הבא נציין בגן את ט"ו בשבט וכמובן נמשיך לדבר על החורף שסביבנו.

ניפגש ביום ראשון - לא לשכוח בגדים ספייר, סדינים נקיים ובקבוקים מלאים!

**שבת מנוחה,**

**צוות השכבה הבוגרת: חוה, לילה, מיכל, מייקי, נגה, עמנואל ולין**