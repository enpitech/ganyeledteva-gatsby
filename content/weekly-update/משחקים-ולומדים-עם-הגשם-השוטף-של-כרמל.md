---
title: משחקים ולומדים עם הגשם השוטף של כרמל
date: 2021-12-24T12:38:47.458Z
---
היי הורימות, 

שבוע סוער ומסעיר עבר עלינו בגן :) 

תודה לכל הורי שכבת הבוגרים (וגם לכמה מהצעירים) על העזרה באתגרים מול כרמל השובבה. היה מצחיק, מעניין ומחבר. כמה הודעות לפני שנעבור לעדכון:

**עדכון הצוות לגבי שינויים ואירועים בבית**: בחיים כמו בחיים תמיד יש עניינים, שינויים, התמודדויות. לפעמים אנחנו לא ממש מבינים את זה באותו הרגע, אבל השינויים שקורים בבית יכולים להשפיע מאוד על הילדימות, גם אם זה לא קשור אליהם ישירות, או אם זה נראה לנו כדבר פעוט. לפעמים אנחנו מזהות שינויים בהתנהגות, ואז מגלות דרך שיחה איתכם שקורה משה בבית. זה יכול להיות כל דבר: הריון, מילואים של אחד ההורים, טיסה לחו״ל ואפילו מעבר למיטת מעבר, פרידה ממוצץ, פרידה מחפץ מעבר, מעבר דירה, חולי.  כל הדברים האלו מקטן ועד גדול משפיעים על הילדימות ולכן נשמח אם תיידעו את הקפטנית שלכם. הידע הזה יכול ממש להועיל לנו בעבודה מול הילדימות - הוא יאפשר לנו תגובות מדוייקות יותר. ככלל, גם בגן אנחנו משתדלות תמיד ליידע אתכם בשינויים שקורים, אם זה פרטני לילד/ה ואם זה בגן בכלל, כדי שגם לכם יהיו את הכלים הנכונים להבין את הילדימות. זוהי דוגמה לחשיבות של המשולש ילד/ה-בית-גן שאנחנו מדברות עליו הרבה :) 

אם יש שינויים שאתם יודעים שהולכים להגיע, עדיף תמיד לדבר איתנו  לפני שהם מתרחשים - יש לנו בגן אינסוף כלים וידע שצברנו, וכך נוכל לדייק אתכם. למשל: מעבר למיטת מעבר הוא לא עניין של מה בכך וחשוב לדעת איך לעשות את זה. לרוב אתם משתפים אותנו אחרי המעבר ואז קשה לנו יותר לתת כלים מעבר לסיוע בהתמודדות עם ההשלכות. בקיצור - דברו איתנו. 

* **בלבולי בגדים**: אנחנו יודעות שלפעמים הבגדים מתבלבלים - המכנסיים של זו מגיעים לתיק של זה, ואילו כל גרב מגיעה לתיק אחר. חשוב לנו שתדעו שזה לא סתם, וכמובן לא נובע מזלזול שלנו בחפצים של הילדימות. כמו הרבה דברים בגן, גם בתחום התיקים אנחנו רוצות לאפשר לילדימות עצמאות בניהול התיק שלהם - כן, גם בשכבת הצעירים כבר התחלנו לעבוד עם התיקים!

מה זה אומר? כשהילדימות מתארגנים למנוחת הצהריים, הם לוקחים את התיק שלהם מהמתלה, מנסים לפתוח אותו בעצמם, ולהוציא את מה שהם זקוקים לו: חיתול נקי, מכנסיים יבשים, חולצה נקייה, וכו'. כך לפעמים יוצא שפתאום סווטשירט נארז בחזרה לתיק הלא-נכון.

בהתארגנות הזו יש המון למידה! איך אני פותחת את התיק, איך מוצאים משהו מבין כל הדברים? ואם פיזרתי את כל תוכן התיק שלי על הרצפה, איך אמצא את כל מה שצריך לחזור לתיק בלי להתבלבל? אנחנו כמובן עובדות עם כל ילד/ה ועוזרות בהתארגנות, וגם משתדלות לעקוב ולעזור בהחזרת כל דבר למקומו, אבל לפעמים דברים קצת מתפספסים.

גם אתם יכולים לעזור לנו לעזור להם! איך? (מלבד כמובן שמות על הכל, זה תמיד עוזר!) לארוז את התיק בצורה נוחה שהילדימות יכולים להתנהל מולה. זה מתחיל בבחירת תיק בגודל מתאים - אם הוא קטן מדי, קשה מאוד למצוא בו דברים ולהחזיר אליו דברים. נשתדל להכניס שני סטים של בגדים להחלפה, אבל לא יותר משלושה בכל מקרה, כדי לא להעמיס יותר מדי (מלבד ילדימות בתהליך גמילה מחיתול, אז לעתים יש צורך ביותר זוגות מכנסיים). את הבגדים לא נארוז בתיק נוסף בתוך התיק - זה אמנם מסודר ונוח לנו כמבוגרים, אבל לילדימות זהו עוד מכשול שצריך להתגבר עליו. נוסיף שק כביסה לבגדים המלוכלכים, עדיף כזה עם פתח גדול שהילדימות יכולים בקלות לדחוס לתוכו בגדים. את הבגדים נכניס לא הפוכים ולא זרוקים בתיק, כדי שלילדימות יהיה קל לראות מה יש להם בפנים. אם יש לכם התלבטויות, אתם תמיד מוזמנים לשאול אותנו!

* **גל קורונה נוסף הגיע אלינו**: לצערנו אנחנו מרגישים שהקורונה שוב מתקדמת אלינו… מזכירים לכם להתנהל באחריות ובשקיפות. מישהו מהמשפחה נחשף לחולה? עדכנו אותנו, השארו בבית בהתאם להנחיות. 

1. חום - ילד/ה עם חום יוכלו לחזור רק לאחר 48 שעות לאחר ירידת החום (ללא מורידי חום כמו נורופן) ובאישור רופא או עם בדיקת קורונה שלילית.
2. כל שיעול חדש שאינו כרוני מחוייב בבדיקה ואישור רופא (מלבד ילדימות עם שיעול כרוני המאושר וידוע לנו- סטרידו/ אסטמה).
3. אנחנו מזכירים כי חלה עליכם חובת דיוווח לעדכן אותנו בכל מקרה בו מישהו מבני המשפחה מגלה תסמיני קורונה/ היה במגע עם חולה מאומת.
4. במידה ומישהו מבני המשפחה שגרים בבית בבידוד, חלה גם על הילד/ה שבן חובת בידוד אלא אם כן האח/ ההורה בבידוד משאר בני המשפחה (כלומר לא בבית).
5. מבקשים להזכיר שוב כי אנחנו לא מאפשרים כניסת אחים גם לא לאזור הסטרילי. לאזור הסריטלי יכול/ה להכנס אך ורק אדם אחד לאיסוף כל ילד/ה ורק עם מסכה על אף ופה.

* **סמינר צוות**: מזכירה שוב שב-13.1.22, יום חמישי, הגן לא פועל - הצוות בסמינר מחוץ לגן (מעודכן בלוח השנה של הגן ).

**שבת של מנוחה !**

**צוות גן ילדי הטבע הדמוקרטי**

## **שכבת הצעירים**

שבוע גשום ומלא בחידושים עבר על שכבת הצעירים. בזכות הגשם קיבלנו הזדמנות להכיר יותר טוב חלק מילדי שכבת הבוגרים וגם חללים חדשים של הגן! ראינו ברד, והתחלנו ללמוד מה אפשר לעשות כדי להתחמם גם כשגשום וקר!

כמה הודעות ונמשיך לעניינים:

* **נוהל יום א**': לא לשכוח סדינים נקיים ובקבוקים מלאים!
* **תכשיטים**: אנא הימנעו מלהביא ילדימות עם שרשראות, טבעות וצמידים, במיוחד מחרוזים. אלו עשויים להפריע לילדימות בפעילות, אך חשוב מכך: הם מהווים סכנה לילדימות.
* **נוהל גשם**: כמעט כולכם כבר ודאי חויתם אותו השבוע, אך רק כדי להבהיר: בימים גשומים במיוחד כאשר איננו בחצר בבוקר, אתם מוזמנים להיכנס דרך שער הפשפש של חצר הצעירים ולהגיע לדלת הגן. שם תחכה לכן מחנכת כדי לעזור לילד/ה ולכם בפרידה. אנא אל תיכנסו ממש לתוך הגן: קודם כל יש ילדימות שמקשה עליהם לפתע לפגוש אדם זר להם בגן, וזה גם יוצר עומס על הכניסה. השתדלו לעשות פרידות מהירות ולאפשר גם למשפחות הבאות להיכנס פנימה במהרה ולצאת מן הגשם. גם בסוף היום, אנא חכו בסבלנות מחוץ לדלת עד שנוציא אליכם את הילד/ה, בדיוק מאותן סיבות.

**ילדה אחת ומטריה אחת** 

הבקרים הגשומים הביאו איתם אביזרי חורף אהובים: מטריות ומגפיים. בעקבותיהם למדנו השבוע דקלום חדש - מוזמנימות לתרגל אותו עם הילדימות!

> ילדה אחת ומטריה אחת
>
> יצאו בגשם לטיול נחמד.
>
> פגשו בקצה השביל,
>
> ילדה בתוך מעיל
>
> שלא הייתה לה מטרייה.
>
> אמרו לה:
>
> בואי איתנו, יבש אצלנו ויש אצלנו מקום.
>
> שתי ילדות ומטריה אחת,
>
> יצאו בגשם לטיול נחמד.
>
> פגשו בקצה השביל
>
> חבר בתוך מעיל,
>
> שלא הייתה לו מטריה.
>
> אמרו לו:
>
> בוא איתנו, יבש אצלנו ויש אצלנו מקום.

(דתיה בן דור)

השיר נותן לחברימות הזדמנות לחלוק בדרך נעימה ולפתח את האמפתיה כלפי אחרים, תוך שאנחנו גם לומדים לחכות בסבלנות שיזמינו אותנו. בתחילה אנחנו מדלקמות (ולא שרות עדיין) את הסיפור, בעזרת מטריה גדולה של אחת המחנכות. בכל בית אנחנו מזמינות עוד חברימה, ומצטופפים עוד קצת בזהירות מתחת למטריה.

ביום שני התחילה הסופה שלנו. כבר מתוך הגן שמענו את הגשם מתופף לנו על הגג, ואת הרעמים בשמים. פתאום הרעש התחזק, ושמנו לב שעל החלון ניתחות חתיכות קשות וגדולות: ברד! כשהוא נרגע, התעטפנו לנו במעילים, ויצאנו לחסות בשולחנות הפיקניק שלנו שנמצאים תחת אזור מקורה. משם יכולנו להתבונן החוצה על החצר מבלי להירטב. ראינו את הברד הלבן על הדשא, ואת ארגז החול שלנו שהתמלא מים!

**מתחממים בחורף**

ביום שלישי אמנם כבר לא היה ברד, אבל הגשם ירד כמעט ללא הפסקה. בהפוגה הקצרה שהייתה יצאנו לנו החוצה וגילינו שכל החצר ממש ממש רטובה. לקחנו את הדליים שלנו, הפכנו אותם והתיישבנו עליהם כדי לא להרטיב את הטוסיק מהדשא או מהדק. אם מישהו כן התיישב ישירות על הדשא, בדקנו אחר כך את המכנסיים והרגשנו עם היד שהן רטובות! האם זה נעים לי לשבת עם מכנסיים רטובים? או שאולי כדאי לי להחליף מכנסיים כדי שלא יהיה לי קר. ואיפה עוד אפשר לשבת כדי לא להירטב? בשולחנות הפיקניק שלנו!

![](/assets/pics/uploads/כסאות-בגשם.jpeg)

הצטופפנו קצת סביב השולחן, וקיבלנו פינוק חורפי חמים - תה! לקחנו קנקן עם מים חמימים, הוספנו קצת עלי מרווה, וטיפה מיץ תפוזים שיחזק אותנו ויהפוך את התה למתוק-חמצמץ! החזקנו את הכוסות בשתי הידיים והרגשנו את החמימות. שתינו בזהירות והשתדלנו לא לשפוך!

ואיך עוד אפשר להתחמם? כשהחצר ריקה ממשחקים, יש המון מקום לרוץ בו ולקפוץ, וגם זה ממש מחמם אותנו!

בתוך הכיתות, עשינו הרבה פעילויות חורפיות, עבדנו בתחנות, רקדנו, שרנו, הקשבנו לסיפורים, בנינו מגדלים, צרנו צורות בחימר, בבצק, תרגלנו השחלות והדבקות, ועוד המון דברים. באחד הימים היה מאוד מרגש, כי לכיתה שלנו הצטרפו חברימות מהבוגרים למנוחת הצהריים! הכיתה שלהם נרטבה מהגשם ואנחנו אירחנו אותם בכיף אצלנו! ביום אחר הגענו לגן שקט - לאן נעלמו כל הבוגרים? הם בילו את היום מעבר לכביש, ואנחנו זכינו בהזדמנות להכיר חלל חדש בגן: הכיתה הכחולה! לרוב הילדימות זו הייתה הפעם הראשונה בכיתה הכחולה, ונכנסנו בזהירות ובסקרנות. אילו משחקים יש בכיתה הכחולה? מה שונה ומה דומה? שיחקנו ורקדנו ולמדנו להכיר את החלל.

בינתיים, לשגרת היום יום שלנו נכנס חידוש נוסף: ארוחת הבוקר שלנו משתדרגת עם הזמן והילדימות רוכשים יכולות חדשות. בתקופה האחרונה הרגשנו שהחברימות כבר מוכנים לאכול מצלחות בארוחת הבוקר. הם כבר שומרים על סביבה נקייה ואוכלים את כל הירקות, ועכשיו הם אוכלים גם בצלחות. לכל ילד/ה מחכה צלחת בה מוגש כל מגוון הירקות של אותו היום. אנחנו טועמים מן הירקות, מדברים על הצבע והמרקם שלהם. מה קשה, ומה רך? מה חמצמץ ומה מתקתק? בהדרגה אנחנו מוסיפים גם את הכריכים. חלק מהילדימות רואים את המחנכות פותחות את הכריך ומכניסות פנימה ירק, ומאוד רצו לנסות גם, וכך נהיה לנו כריך עשיר ומעניין!

החורף צפוי בשבוע הבא להתמתן, אבל אנחנו נמשיך לחקור אותו בהובלת הסקרנות המדהימה של ילדי השכבה!

מאחלות לכם סוף שבוע מלא בכרבולים!

**צוות שכבת הצעירים: חוה, חולוד, עדי, מיכל, רותם, שיר ובר** 



## שכבת הבוגרים

אמנם לא כולנו אוהבים את החורף, אבל ממש התרגשנו מהסופה שביקרה אותנו השבוע! 

יש משהו מרתק בלהיות עטוף בשכבות מחממות, תחת קורת גג שמגינה עלינו, ועדיין להרגיש בכל החושים שלנו את הסערה שמשתוללת בחוץ! אז מה היה לנו השבוע?

 **ילדימות ירוקים**

לא, לא, אנחנו לא חולים. אנחנו ירוקים, כי זה הצבע שנוצר מערבוב הקבוצה הכחולה בקבוצה הצהובה! השבוע בעקבות מזג האוויר, עבדנו יותר באופן שכבתי. מה זה אומר? שאת ארוחות הבוקר והצהריים שלנו אכלנו ביחד - ילדימות צהובים וכחולים. גם במפגש, בפעילויות חומר, ובחצר (כשלא ירד גשם) היינו מעורבבים. חווינו המון רגעים יפים ביחד - למדנו כיצד משחקים את משחק הכיסאות וגם תופסת צבעים, עשינו מסלולי מכשולים מאתגרים, באחד הימים ראינו כדורים קטנים וגדולים של ברד שירד מהשמיים, צפינו יחד בגשם החזק תחת הסככה בחצר של שכבת הצעירים ועוד. זה היה ממש כיף, כי למדנו להכיר קצת יותר טוב את החברימות מהקבוצה השנייה! באמצע השבוע, בעקבות הגשם שהתחזק, אירחו אותנו במקום קסום בשם ״הנחלה״ שנמצא ממש מעבר לכביש. זאת הייתה הרפתקאה יוצאת דופן, ישנו יחד באותו החלל כמו מסיבת פיג׳מות ענקית! אנחנו רוצות להודות לכל ההורימות שעזרו לנו להוציא את היום המיוחד הזה לפועל! וכמובן, תודה ענקית ״הנחלה״ שאירחתם אותנו בידיים פתוחות ומחממות ♥️

 **מחסה לראש**

אנחנו מאוד אוהבים לשיר, לרקוד ואפילו לשחק כמו בתיאטרון. השבוע המחזנו יחד את השיר [ילדה ומטריה מאת דתיה בן דור](https://youtu.be/k6Ob0UqYujE). קודם התבוננו במטריה הענקית שאורטל הביאה לנו לגן - ותהינו מה עושים עם זה? הילדימות כמובן הציעו רעיונות מעניינים כמו: לסובב אותה כמו סביבון או מיקסר, לנגן עליה כמו גיטרה או חצוצרה, להפוך אותה לסירה ולשוט בנהר. אחרי שקצת ריחפנו בדמיון, נזכרנו שהמטריה עוזרת לנו כשיורד גשם - היא משמשת מחסה ושומרת עלינו יבשים. דרך השיר תרגלנו המתנה לתורי, התבוננות באחר, אחיזה משותפת והליכה בקצב נעים שגם החברימות שצועדים לידי ישארו תחת כיפת המטרייה ולא יירטבו. שיר נוסף שלמדנו השבוע הוא [חמש טיפות](https://youtu.be/zJEubNsv29w), המחשנו את השיר באמצעות כפות הידיים שלנו וכך תרגלנו ספירה וחיסור.

![](/assets/pics/uploads/ילדה-אחת-ומטריה-אחת.jpeg)

 **מחסה לחתולים**

הסופה החזקה הציפה לנו את הגן, ולמרות שכמה מהחללים שלנו התמלאו מים, עדיין נשארנו יבשים ובטוחים. הבנו כמה אנחנו ברי מזל שיש לנו גג וארבע קירות ששומרים עלינו מפני הקור והגשם. חשבנו כמה כיף ונעים שיש לנו מטריה שאיתה אנו יכולים להסתובב בחוץ, מגפיים שאיתם אפשר לקפוץ בשלולית, מעיל, כובע וכפפות ששומרים על חום גופנו. יש לנו בית חם ומשפחה שדואגת לחמם אותנו בחיבוק ובמרק. אבל מה עם אלה שאין להם מחסה כמו חתולי הרחוב? היכן הם מסתתרים? איך הם מתחממים? החלטנו שזה בדיוק הרגע לעזור לאלה שלא יכולים לדאוג לעצמם. אז מה צריך? ארגז, בדים, שקית ניילון גדולה, סלוטייפ, מספריים, שלט קטן ומדבקות לקישוט.

**מה עושים?**

\- חותכים פתח בצד הארגז

\- עוטפים את הארגז מצידו החיצוני בשקית, כדי שהמים לא ירטיבו את הקרטון כמובן

\- מקשטים במדבקות צבעוניות שיהיה שמח

\- פורשים בדים בתוך הארגז, שיוכלו להתכרבל

\- תולים שלט כדי שאנשים בגינה הציבורת ידעו שזה מחסה לחתלתולי הרחוב המתוקים.

אז אם אתם רוצים פעילות ביתית בימים גשומים, הנה לכם משהו שיפיג את השעמום וממש יעזור לחתלתולים. 

 מחכות לשבוע חדש, עם בקבוקים מלאים וסדינים רעננים!

**סופשבוע יבש וירוק מכל צוות שכבת הבוגרים: אורטל, גבי, נופר, הילה, רוני, תמר ושגיא**