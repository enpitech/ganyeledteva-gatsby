---
title: "מהיבשה אל הים: שבוע של מים ודגים בגן"
date: "2020-06-20T18:01:42+03:00"
---

**שבת שלום**,

1. **מסיבות סיום**: כאמור אנחנו עדיין מבררים באיזו מתכונת ניתן יהיה לקיימן. השבוע נדייק את העניינים ונעדכן אתכם כמובן כשנדע סופית איך ומתי זה הולך לקרות.
2. **אנחנו מקשיבים לכם/ן **!
   הקשבנו לצורך שעלה מכם, ולאחר דיונים בתוך הצוות, ובקשה מקבילה של הצוות הכותב, הוחלט כי החל מהשבוע אנחנו חוזרים למתכונת של עדכון שבועי- כל שבוע! נשאף לכתוב עדכונים קצרים וממוקדים יותר, כדי לקצר את זמן הקריאה.

3.** קבוצות ואטסאפ**- נשמח מאוד לראות את הקבוצות פעילות. הצוות משקיע זמן ממושך בכל יום שישי לכתיבת עדכונים ולהכנת אלבום התמונות. נשמח לקבל מכם תגובות ולראות משתתפים פעילים בקבוצה. זו אחת הדרכים שלכם לראות מה קורה בגן, לשאול את הילדימות שאלות וגם קצת להתגבש בינכם לבין עצמכם!

4.** קורונה שלנו**: השבוע ביקרו בגנים שאנחנו מכירים פקחים לאכיפת התנהלות ההורים והצוות. אנחנו שוב מבקשים מכם לעבוד יחד עמנו להקפדה על ההנחיות: כשאתם מחכים בבוקר ובצהריים, אנא עימדו בטור מסודר ומרווח, עם מסכה על הפנים. מזכירים כי באזור הסטרילי יש להקפיד על מסכות, וכי רק הורה/מלווה אחד נכנס עם כל ילד/ה. בכל רגע נתון, לא אמורים להיות יותר מ-4 הורים במקביל באזור הסטרילי.

**תודה!**

**שבוע רגוע ונעים,**

**אחינועם וצוות ילדי הטבע הדמוקרטי**

## נושא השבוע: דגים וים

בשבוע שעבר יצאנו למסעות בעקבות חיות שונות בעולם, חיות האחוות שלנו – ציפורים, קואלות, קיפודים... השבוע המשכנו במסע שלנו בטבע, והפעם צללנו למעמקי הים ושחינו בנחלים ובנהרות, כדי לחפש דגים וחיות ים. שחינו, השפרצנו, טעמנו את המים ופטפטנו כמו דגים – איזה כיף!

ומה יהיה לנו בשבוע הבא? נציין את שבוע הספר בגן!

אז מה בדיוק היה לנו?

## שכבת הצעירים

את השבוע תיבלנו המון בפעילויות במים, והתחלנו לעסוק בתכונות של המים. ראינו שיש דברים שצפים, ודברים ששוקעים במים. נשאנו מים בכלים קטנים משולחן המים האהוב שלנו לארגז החול, וראינו איך המים נספגים בחול, וכיצד החול הופך לבוץ – ממש כמו שהגלים שמגיעים לחוף מרטיבים שם את חול הים.

בדקנו מה קורה כשמכניסים אוויר למים: לקחנו כוסות עם קש, וניסינו לנשוף פנימה. איך אנחנו נושפים? קודם, אנחנו מכניסים הרבה אוויר לבטן ולחזה – זו שאיפה. אז, מכניסים את הקש לפה ומוציאים לתוכו את האוויר שהחזקנו בגוף! מדהים שברגע שאנחנו פותחים בשיח סביב נשימה, הילדימות מבינים שזה משהו שאפשר לשלוט בו. ומה קרה בכוס שלנו? נוצרו בועות שובבות ומצחיקות. כמובן שבמהלך הפעילות הילדימות שתו המון מים, וחלק מהמים בסוף סיימו גם מחוץ לכוס. לא נורא! אנחנו גם אוהבים לנגב ולנקות אחרינו!

ביום אחר, ערבבנו את המים עם צבע, והתנסינו בצבעי מים! לקחנו מכחולים, טבלנו במים ומרחנו על דפים. ראינו איך המים והצבע נספגים בדף, והשתדלנו למרוח את המים בעדינות עם המכחולים, מבלי לקרוע את הדפים. ראינו שאם אנחנו מוסיפים לדף יותר מדי מים, הדף כבר לא יכול לספוג יותר. ואיך סיימנו את הפעילות? כמובן, ניגבנו אחרינו שוב...

הפעילות עם המכחולים לא הסתיימה שם. כלי זה משמש אותנו בהרבה פעילויות – זו הזדמנות נהדרת לעבוד על מוטוריקה עדינה, על אחיזת המכחול, על פעולת המריחה. אנחנו יכולים לראות מה קורה כשאנחנו לוחצים בחוזק שונה, וכמובן, שכל חומר שונה שאנחנו משתמשים בו מגיב אחרת לפעולת ההברשה של המכחול. אז בהמשך להתמקדות בנושא הים, השתמשנו ביום אחר במכחולים ליצירת ציורים בדבק וחול. טבלנו את המכחול בדבק, מרחנו אותו בתנועות הברשה על הדף – ומה ראינו? כלום... הדבק הלבן נבלע בדף הלבן. כדי לגלות את הציור שיצא לנו, פיזרנו חול על הדבק, וכשסיימנו, ניערנו בעדינות את הדף מעל המגש שלנו, וקיבלנו ציורים לתפארת.

קראנו את הספר "מרים והים" (מיריק שניר), וראינו כל מיני גופי מים שאנחנו מכירים – שלולית, בריכה, נחל, וכמובן הים. ומה אפשר למצוא בים? דגים! יצאנו לדוג קצת דגים בים, פעילות מצויינת שעובדת גם על שריר הסבלנות, וגם על חיזוק קשר עין-יד.

אחזנו בחכה, עמדנו מעל המים הכחולים והמתנו לרגע בו מגנט החכה יתפוס את הדג המתכתי. זה דרש מאיתנו להיות סבלנים שקטים ומרוכזים. את הדגים שאספנו ניתקנו בעדינות והנחנו בקופסא . לאחר מכן החזרנו את כולם חזרה למים וניסינו שוב. חלק מהילדים בחרו לאסוף דג אחד מכל צבע, ואילו אחרים ניסו לאסוף את כל הדגים מאותו הצבע – העשרה למשחק שהילדימות הקסומים שלנו הוסיפו בעצמם!

יצאנו למסע בעקבות הדגים בים:

> "דג דג דג
>
> קט קט קט
>
> במים במים
>
> שט שט שט"
>
> [**דג**](https://www.zemereshet.co.il/song.asp?id=1777)

# הצהובים צוללים אל מעמקי הים

דמיינו שאנחנו דגיגים קטנים ששוחים בים. ניסינו לדבר כמו דג: איזה קול יוצא לנו? דממה! דמיינו את השקט שמתחת לפני הים, פתחנו את הפה, וניסינו לטעום את המים. האם הם מלוחים או מתוקים? המים בים ממש מלוחים! שרנו את "3 דגים יצאו לטייל בים", ותרגלנו קצת את יכולות הספירה שלנו. שחינו כמו דגים ב"[אילו הייתי](https://www.youtube.com/watch?v=koGII-iUwq0&t=22s)" – חלק מהילדים עשו תנועות שחייה בעמידה, אבל חלק מייד נשכבו על הרצפה ודימו שחייה עם הרגליים והידיים גם יחד. עשינו תנועות של שחיית חזה, ואח"כ גם בעטנו עם הרגליים והנפנו ידיים בזו אחר זו כדי לדמות שחיית חתירה. קינחנו את המפגשים שלנו ב-[Baby Shark](https://www.youtube.com/watch?v=j8z7UjET1Is&feature=youtu.be), כשאנחנו מתרגלים תנועות של חיות שונות ומשונות ממעמקי הים.

# המסע של הכחולים לים

מה עושים לפני שיוצאים לים? אורזים תיק! עם מים, פרי אהוב וכריך, וכמובן שלא שכחנו כף ודלי. לים הגענו, נעליים חלצנו ואת החול הרגשנו גרגירים חמימים בין האצבעות זה מדגדג. גל קטן הגיע ושטף את הבהונות שלנו. אבל המים היו ק-רים! נכנסנו יחד יד ביד לאט לאט, עד שהמים הגיעו למתניים. כשהגיע גם והמים השפריצו לנו על הפנים, גילינו שהם מלוחים! מי שפך מלח לים?

בזמן שנישנשנו פרי חשבנו לעצמנו איך דג מרגיש. עצמנו עיניים והופ אנחנו בתוך המים, אנחנו דגים! פגשנו דגים בצבעים וגדלים שונים, תמנון עם 8 זרועות ומדוזה שקפקפה, כשיצאנו מהמים פגשנו כלב ים מוחא סנפירים.

**כמה הודעות לסיום:**

\- מחר יום ראשון – כרגיל, לא לשכוח להביא סדינים נקיים, בקבוקים מלאים, ובגדים להחלפה כדי שנוכל להמשיך להירטב בכיף! לגבי הסדינים – השתדלו לשים לב לכך שהסדינים בגודל המתאים למזרני הגן, והגומי שלהם טוב. לילדימות מתסכל אם יש להם סדין שכל הזמן יורד מהמזרן.

\- חלק מהילדימות בתהליכי גמילה. מי שזה עתה התחילו בכך, אנא הביאו קצת אקסטרא חיתולים, כדי שנוכל להחליף לחיתול נקי אחרי שהתנסינו בשירותים. מי שכבר נמצאים בגן בלי חיתולים, לא לשכוח להביא קצת יותר בגדים, בעיקר מכנסיים ותחתונים.

\- ימי הולדת בתקופת הקורונה: בתקופת הקורונה ציינו המון ימי הולדת שנתיים לילדימות המקסימים שלנו. אם בתחילה חשבנו שנוכל להספיק לחגוג לכולם, התקופה הממושכת בה היינו בבית ואחר כך הזמן שלקחנו לעצמנו להסתגלות מחדש לגן ולסדר היום החדש שלנו לא יאפשרו לנו לחגוג בצורה אישית כפי שאנחנו מאמינות בה. בשכבת הגיל שלנו מרגישות שיהיה לילדימות יותר קשה להכיל יום הולדת משותף עם אחרים, ולכן ניאלץ לוותר על חגיגה למי שחגגו בימי הקורונה. את מתנת יום ההולדת קיבלתם להזכירכם יחד עם ערכת ההפעלה לקראת החזרה לגן.\
ימי הולדת שמתקיימים בתקופה הקרובה יחגגו כרגיל.

**בברכת שבוע ספר מהנה לכולם!**

**אורטל, מיכל, ימית ואלינור <br/>**

## שכבת הבוגרים

בשכבת הבוגרים נהנינו משבוע מרענן של מים ודגים, לצד המשך פעילויות הצבעים שלנו. מוקד השיח שלנו הפעם היה המים: איפה הם נמצאים? איזה צבע יש להם? אילו טעמים יכולים להיות להם? מאין המים מגיעים?

במפגשים צללנו למים עמוקים ונשמנו דרך הזימים, כמו דגים. גילינו שבים מסתתרים המון סוגי חיות וצמחים שנקראים אצות. בחקר הים שלנו גילינו שכמה מהחברים טעמו את המים המלוחים של הים, לחלק היה טעים ולחלק פחות, וכמה אפילו שיתפו בחוויה של מה קורה כשנכנס לך מים מלוחים לעיניים - זה באמת לא נעים!

**מסע מהרי הגולן אל מורדות ים המלח**

שאלנו: איפה נמצא מים מתוקים, והאם יהיו בהם דגים? כמה מהחברים ענו לנו תשובה ממש מעניינת, המים המתוקים יורדים מהברז! ומאיפה המים מגיעים לברז? מהכנרת! נסענו לכנרת ברכבת המהירה שהילדימות כלכך אוהבים, צללנו לכנרת עם שאלה ממש מעניינת, אבל לפני הצלילה כמה מהחברים הציעו שהפעם נתלבש בהתאם, בגד ים כחול בשביל ההסוואה, תיק עם בלוני חמצן שיספקו לנו אוויר לנשימה, סנפירים שיוסיפו לנו מהירות בתוך המים וכמובן משקפת צלילה! פתחנו את העיניים והסתכלנו סביב: האם גם בכנרת יש דגים? הנה דג, עוד אחד שוחה לו שם במהירות הזזנו את הסנפירים ממש מהר כדי להתידד עם הדגים הצבעוניים שחיים במי הכנרת המתוקים.

אחרי המסע הזה יצאנו תשושים ליבשה וגילינו אוטובוס שבא לקחת אותנו ליעד הבא שלנו: ים המלח! מהר מאוד החברים רצו ללכת לשחות ולהתרענן אבל חבר אחד אמר לנו שאי אפשר להיכנס לים בלי מצופים, הסכמנו מאוד עם מה שאמר אך הסברנו לו שבים המלח יש המווןןןן מלח והמלח עוזר לנו לצוף מעל המים! ניסינו ואכן הצלחנו, כל החברים רצו לצלול עמוק ולחפש דגים, גם כאן, אבל הסברנו להם שבגלל המליחות של הים, הדגים לא מצליחים לחיות שם. היה לנו ממש כיףבים המלח, ואפילו זכינו לראות את השקיעה הצבעונית.

כל הנסיעות האלה נתנו לנו רעיון, ובתוך ארגז החול חפרנו תעלות ובורות, אותם מילאנו במים, ומה בסוף קיבלנו? נחל שמסתעף ל-2 אגמים! החברים נהנו לטבול ולשכשך את גופם במים הקרירים והתרעננו באגמונים שלנו!

ואיך דואגים לא להתייבש? נכון – שותים הרבה מים! לקחנו כוסות עם קשים, וניסינו לא רק לשתות מהן מים, אלא גם לנשוף לתוכן ולראות את הבועות הנוצרות. היה מצחיק מאוד לראות את הבועות מתפוצצות בכוס. בהמשך למשחקי הנשיפות הכנו עם החברימות תותח קצף!! איך מכינים? כוס קרטון סגורה בעזרת מגבון, חור קטן מלמטה בו תקוע קש, וכל העסק הזה טבול בסבון כלים. כשנושפים לתוך המתקן, נוצר פסל קצף מתפצפץ ומהנה!

בהמשך לנושא הים שלנו, קראנו את הספר "שלושה בקונכייה" מאת ג'וליה דונלדסון, ולמדנו שלפעמים כדאי מאוד לארח חברים, זה יכול לעזור גם לנו וגם להם. גילינו בעזרת הספר שלכל אחד ואחת יש משהו שהם הכי טובים בו, והתחלנו לחשוב במה אנחנו הכי טובים?

# הפינה הוורודה

אחרי שבשבוע שעבר עבדנו על יצירת מעגל, השבוע עלינו עוד רמה, וביקשנו מהם ליצור בעצמם שני מעגלים! זה היה ממש קשה, אבל בסוף הצליח! איך עשינו את זה? כל אחווה מינתה לעצמה "נציג" שינהל את המעגל שלה, וממש כמו קסם, תוך 10 שניות התחברו להם בכיתה 2 מעגלים גדולים. הילדימות הציעו לעשות מעגל בתוך מעגל: הם חיברו מעגל קטן, ואז כל היתר התחברו סביבו! היה מרגש לראות אותם ממציאים בעצמם אתגרים ומממשים אותם!

**אני גאה**

בהמשך לשבוע הגאווה שלנו, בו התמקדנו בחיי הבית והמשפחה שלנו, הילדימות בנו לעצמם בית בחצר וכל היום משחקים במשפחה. המשפחות שלנו מגוונות: כאלה שמורכבות רק מסבים וסבתות, כאלה שרק מאימהות וכאלה שרק מאבות. המשחקים האלה הובילו אותנו לשיח הגאווה: אני גאה שיש לי את ההורים שלי, אני גאה במשפחה שלי, אני גאה בעצמי! וכל ילד הכין לעצמו דגל גאווה מיוחד, עיצב אותו בכל מיני קישוטים מיוחדים והרגיש גאה במי שהוא!

ימי הולדת

השבוע חגגנו יום הולדת לילדים שחגגו בתקופת הקורונה. הייתה חגיגה משגעת, מאוד התגעגענו לשירים האהובים "[שושושוואואה](https://youtu.be/xc1LyQJlNfc)" ו"[רוצים את העוגה](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwjo-dXQ1ZDqAhVUhlwKHVgOCWkQyCkwAHoECAoQBA&url=https%3A%2F%2Fwww.youtube.com%2Fwatch%3Fv%3DSipNOPQvq4E&usg=AOvVaw3ETMVdaptHva6r7j-9W1FF)" לחגוג ל-4 ילדים זה לא דבר רגיל! ובשל הקורונה, כל ילד קיבל קאפקייק אישי משלו, תענוג של ממש לילדימות! מזל טוב לחברים שלנו!

# הפינה האדומה

השבוע עבדנו מאוד על קשר עין יד: איך זה מתבטא? שיחקנו במשחק הדיג: מצאנו כמה דגים שנסחפו אל החוף ורצינו להחזירם לים. איך עשינו זאת? השתמשנו בחכות דיג: חוט שקשור למקל ולחוט מחובר אטב מברזל. על משטח חיכו לנו דגים, כוכבי ים, דולפינים, ועוד כמה חיות שממש רצו לחזור לים! לדגים היה מחובר מגנט שנדבק לאטב הברזל. החברימות פתחו במבצע הצלה ודגו את כל חיות הים עד שהחזירו אותן בבטחה לים.

בבוקר פתחנו את הבקרים עם צבעי מים: צריך המון עדינות ותשומת לב לצבעי המים - האם הקצה של המכחול התמלא בצבע? איך אני שוטפת את המכחול מבלי להרוס אותו? האם אני יכולה לערבב צבעים על המשטח או רק על הדף? ומה יקרה אם לא אשטוף את המכחול שלי? על כל השאלות האלה ענינו תוך כדי עשייה ולמידה, היה מרתק לראות את התהליך שהילדימות עברו.

בחצר ראינו את התשוקה שלהם למזרקים ויצרנו משחק מיוחד, מילאנו מזרק במים, שאבנו את המים כשמשכנו את החלק התחתון של המזרק והתזנו את המים על הקיר או על הדק מבלי לפגוע בחברים. כשהפעלנו לחץ על החלק התחתון של המזרק, הצלחנו לצייר ציורים על הקיר ונהנינו מאוד!

**יום הולדת הנה בא**

השבוע חגגנו ימי הולדת לאיתן ולגאיה. כל ילד חגג עם האחווה שלו, כך החגיגה הייתה יותר אינטימית ושקטה ופחות מעמיסה רגשית. התרגשנו לשמוע את השירים "[שושושוואווה](https://youtu.be/xc1LyQJlNfc)" ו"[רוצים את העוגה](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwjo-dXQ1ZDqAhVUhlwKHVgOCWkQyCkwAHoECAoQBA&url=https%3A%2F%2Fwww.youtube.com%2Fwatch%3Fv%3DSipNOPQvq4E&usg=AOvVaw3ETMVdaptHva6r7j-9W1FF)" ובכלל - חגיגות יום הולדת זה כיף אדיר! תודה לאיתן וגאיה על הקאפקייסים הנפלאים, והמון מזל טוב!

**שיהיה שבוע טוב ומהנה,**

**חולוד, טניה, תמר וזיו**
