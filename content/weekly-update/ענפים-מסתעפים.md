---
title: ענפים מסתעפים
date: 2023-12-08T12:09:15.998Z
---
**שבת שלום לכל משפחות הגן,**

רצינו לפתוח בהמון תודה על כל התמיכה והמחוות שלכם ההורימות, המלים הטובות והפינוקים פה ושם מאוד מרגשים את הצוות ונותנים לנו  

כמה הודעות בטרם נעבור לעדכון:

1. **חנוכה**: התלבטנו רבות איך נעשה את החגיגה השנה, היה לנו חשוב לא לבטל אותה ובכל זאת לחגוג יחד, אבל מנגד היה ברור שלא נוכל לעשות זאת במתכונת הרגילה השנה. המסיבה תתקיים ביום שישי ה-15.12, בשעות 8:30-10:00, בשני המקלטים שלנו. מייל מפורט על האופן בו תתקיים המסיבה יישלח לכם בנפרד. נבקש שעם כל ילד.ה יגיע הורה 1, כדי להימנע מצפיפות יתר במקלטים ולהתחשב בתושבי השכונה ולשמור על בטיחות המקלטים למקרה של אזעקה.
2. **הכינה נחמה**: עם מזג האויר היותר חורפי קפצו גם הכינים לביקור… שמנו לב כבר לכמה ילדימות מתגרדים במרץ - אנא בצעו סירוקי כנים יסודיים וטיפול במקרה הצורך, כדי שנגדע את ההתפשטות של זה בזמן…
3. **לבוש חורף**: שימו לב שבבקרים קר, במקלטים חם, וגם בחוץ במהלך היום מתחמם. אנא הלבישו את הילדימות בשיטת הבצל: חולצה קצרה או דקה מלמטה, סווטשירט או משהו חם אחר מלמעלה, כדי שנוכל להתפשט ולהתלבש בשעת הצורך.
4. **לבוש גשם**: שימו לב שגם בימי גשם (כל עוד הגשם לא חזק ואם לא קר מאוד בחוץ) אנחנו יוצאים החוצה! משמעות הדבר היא שאנחנו לפעמים נרטבים… אנחנו מבחינתנו מנסות ללמד את הילדימות לשמור על הבגדים יבשים, אבל… שגם אם נרטבים זה לא סוף העולם - אפשר לחזור פנימה ולהחליף בגדים כדי שלא יהיה לנו קר ולא נעים. לשם כך אנחנו זקוקות בחורף לפחות ל-2 סטים להחלפה - אחד למקרה שנרטבנו בחוץ, השני למקרי היום יום בגן. אנא הקפידו במיוחד להכניס לתיק 2 זוגות גרביים. (ילדימות בתהליך גמילה מחיתולים לעתים יזדקקו לעוד בגדים…). ממליצות בימים רטובים לשלוח עם הילדימות מגפיים בנוסף לנעליים.

\
חג שקט ורגוע,

**אחינועם, עומרי וכל צוות גן ילדי הטבע הדמוקרטי**



## שכבת הצעירים

השבוע המשכנו והעמקנו את השיח על סימני הסתיו. איך אנחנו מרגישים כשאנחנו בחוץ? קר לנו או שחם?

ומה אנחנו רואים היום? גשום או שמשי? והאם אנחנו מרגישים את הרוח נושבת על הגוף והפנים שלנו? מה עוד הרוח מעיפה?

בעזרת גזרי נייר קטנים הדגמנו איך האוויר שאנחנו ממלאים את הריאות שלנו הופך לרוח חזקה ומפזרת ומעיפה את גזרי הנייר סביבנו! לגינה ובחללי המקלט לקחנו שקיות ותוך כדי הליכה, ריצה וקפיצה התבוננו מה קורה לשקית - השקית התנפחה! היא התמלאה ברוח שיצרנו, התמלאה והתרוקנה.

**חושך ואור!**

לקראת חג האורות הרי הוא חג החנוכה שיחקנו קצת עם התאורה שלנו במקלטים. למקלטים שלנו הגיעו מנורות לילה קטנות אותן הדלקנו, וכיבינו את כל אורות המקלט. הסתכלנו על הריצפה ועל התיקרה:)

מה אנחנו רואים? האם אנחנו מצליחים לראות היטב את החפצים שלנו?

בעזרת הידיים שלנו יצרנו צלליות נחמדות על תקרת המקלט. נשכבנו על המזרנים רגע לפני שנת הצהריים ובעזרת כפות הידיים שלנו יצרנו צלליות. אילו חיות אפשר ליצר? ניסינו לעשות פרפרים, ציפורים, שבלולים…

**א-ד-מ-ה!**

החומר אליו נחשפנו השבוע הוא חומר שנמצא סביבנו כמעט בכל מקום, אצלנו בגינת המקלטים יש אותו בשפע ואנחנו נוגעים מתבוננים וחשים אותו באופן כמעט יומיומי. בימים אלו בהם מזג האוויר שלנו הפכפך, לעתים רטוב ולעתים יבש ממש אפשר לראות איך האדמה שלנו משנה את מרקמה. אז אספנו לנו קצת מן האדמה ובעזרת כלים קטנים ומקלות שינענו אדמה מכלי לכלי, הרטבנו קצת עם מים נגענו ומיששנו.

בתקופה האחרונה אנחנו רואות איך הילדימות כבר מכירים את כל שירי המפגש שלנו!

הם נהנים לרקוד ולשיר יחד איתנו, מכירים את המילים ואת התנועות וזה כלכך משמח!

אתם מוזמנימות לשמוע את השירים גם בבית ולהביט בקסם שקורה אצלנו בגן מתרחש גם אצלכם בסלון:)

[״יש לי שתי ידיים״](https://www.youtube.com/watch?v=geJw6U7jUis)

[״הופ הופ הופ ״](https://www.youtube.com/watch?v=bZQrxi5kso8)

[״כולם מוחאים איתי כף״](https://www.youtube.com/watch?v=UX5pSSS_S54)

[״הוקי פוקי- דנה ודרור״](https://www.youtube.com/watch?v=B6-_Ax883Uo)

[״השור- רונית פלד״](https://www.youtube.com/watch?v=L1Z8zWIHHVw&list=PLD2_by1buCvGBej3LjlozVrlLU0kraD9w&index=2)

["הצפרדע"](https://www.youtube.com/watch?v=m0F0mCRFVZI)

בשבוע הבא נתעמק בחנוכה כמובן. לצורך פעילות נשמח אם כל הורה יביא שני גלילי נייר טואלט שסיימתם 🙂מי שטרם הביאו מגבונים לדצמבר, מזכירות להביא מגבונים, וכמובן גם סדינים נקיים ובקבוקים מלאים.

שבת מנוחה!

**צוות השכבה הצעירה: הילה, נעמי, גבי, אלמוג, אורית, שירז, ענבר, רוני ואור**



## שכבת הבוגרים

השבוע המשכנו להתענג על הסתיו - נכון, הוא מאוד מבלבל, אבל גם נעים ומספק הזדמנויות למידה בלתי מוגבלות. בגן שלנו אנחנו מנסות לטפח חשיבה מסתעפת אצל הילדימות. השהות שלנו בשבועות האחרונים בחוץ בגינה, תוך התבוננות במה שקורה מסביבנו מאפשר לנו לנצל את הסקרנות הטבעית של הילדימות וללמוד על מה שקורה סביבנו מתוך השאלות שלהם ותחומי העניין שלהם. כך למשל, מדי בוקר אנחנו יוצאים לסיור בגינה לבדוק את מצב המתקנים, והאם אפשר יהיה לגלוש בהם או לא. לפי מה זה נקבע? בין היתר, האם המגלשות רטובות? איך הן נרטבו? איפה הן נרטבו? ואיך אפשר לפתור את זה?

בוקר אחד, למנור נפלה שן בגן! חלק מהילדימות לרגע נבהלו - מה, שיניים יכולות ליפול? מה יהיה למנור בפה במקום? הסברנו שהשיניים הקטנות שלנו נושרות מתישהו ומתחלפות בשיניים גדולות וקבועות יותר! מה עוד אנחנו מכירים שנושר וצומח מחדש? "שיער!" אמרה אחת הילדות. "עלים!" צעקו כמה ילדימות, וזה כבר העביר אותנו לפעילות אחרת של חיפוש עלים ותרמילים שנשרו להם בסתיו…

לפתע, הגיע לגינה, לצד טרקטור המשחק שלנו, טרקטור אמיתי עם מנוף מעלית קטן! התיישבנו בזהירות ובסקרנות לראות מה הוא מתכוון לעשות. מתברר שהוא הגיע כדי לגזום את ענפי הצאלון ליד אחד הבתים הסמוכים. ראינו איך הוא משתמש במסורית ארוכה כדי לגזום ענפים, ויתר העובדים אספו את הענפים לכדי ערימה ענקית! חוה הלכה לערימה וחזרה עם שני ענפי ענק. ראינו איך הענף הגדול מתפצל לענפים יותר ויותר קטנים. חתכנו ענפים קטנים וניסינו לפרק אותם עלה-עלה - פעילות נהדרת לאצבעות. בהמשך השבוע, השתמשנו בענפים הקטנים שלנו גם בפעילויות הדבקה כיפיות!

**משחקים קבוצתיים**

בשכבה הבוגרת אנחנו כבר מתחילים להינות ממשחקים משותפים בקבוצה גדולה, ולא רק לבד או בשניים-שלושה. למשל, התחלנו לשחק בגינה קצת תופסת גובה, ובמפגש - התחלנו לתרגל את משחק הכסאות המוסיקליים (אנחנו עוד לא מוציאים כסאות, אלא מתרגלים את התנועה במעגל סביב הכסאות כשיש מוסיקה, עצירה והתיישבות בכסא פנוי כשהמוסיקה מפסיקה. והדבר הכי קשה? לא  להתיישב דווקא בכסא שישבתי בו קודם!

כיף במיוחד משחק דמיון קבוצתי, שבו כל אחד מוסיף עוד חלק לסיפור שאנחנו בונים. כך יום אחד נסענו לנו לספארי, הסתתרנו מפני אריות, טיפסנו גבוה כדי לראות להקת זברות, וניסינו לנווט לאגם כדי לראות את ההיפופוטמים. ביום אחר, עלינו על מטוס להונגריה, עשינו את תדריך הבטיחות, ואז התחלנו להזמין ארוחות ושתייה. הזמנה לדוגמה: כוס יין, כוס קפה, וכוס מיץ תפוחים. ילדה אחרת ביקשה תה רותח רותח, והייתה מחלוקת קשה האם אפשר לקבל מנה של אורז עם פסטה.

בשבוע הבא נתעמק בחנוכה כמובן. לצורך פעילות נשמח אם כל הורה יביא שני גלילי נייר טואלט שסיימתם 🙂מי שטרם הביאו מגבונים לדצמבר, מזכירות להביא מגבונים, וכמובן גם סדינים נקיים ובקבוקים מלאים.

שבת מנוחה!

**צוות השכבה הבוגרת: מייקי, חוה, לילה, לין, עמנואל, נגה, רוני ומיכל**