---
title: נכנסים לעניינים
date: 2021-10-08T12:42:43.867Z
---
**שלום משפחות שלנו,** 

כרגיל, כמה הודעות לפני קריאת העדכון:

1. **ארוחת בוקר**: ארוחת הבוקר שלנו מתחילה ב8:30 בשכבת הצעירים וב9 בשכבת הבוגרים שימו לב שהילדימות אוכלים משהו קטן לפני הגן - כך הם פנויים יותר למשחק ולמידה עד ארוחת הבוקר. 
2. **ימי גיבוש שכבתיים**: תודה לכל ההורים שהתנדבו לארגן את היום גיבוש, חסר לנו עוד הורה נוסף לשכבת הצעירים, מי שבעניין תגיבו למייל שנשלח עם הכותרת ״ימי גיבוש שכבתיים״ 
3. **חניה ליד הגן**: אנחנו יודעות שלפעמים אתם בלחץ להגיע וקשה למצוא חניה קרובה לגן, אבל בכל זאת אנחנו מבקשות שתקצו כמה דקות למציאת חניה שלא תחסום את המדרכה ולא תפריע לשכנים. הגן יושב ברחוב קטן וצר, יחסינו עם השכנים חשובים לנו. יש לנו שכנים מדהימים ומפרגנים, ואנחנו רוצות לפרגן להם בחזרה ולא לחסום להם את החניות שלהם או את הרחוב, אבל מעבר לכך, לשכנים יש כוח משמעותי - אם שכנים מתלוננים על גן כמטרד, זו עילה מספיק טובה להטיל ספק בקיומו מטעם העירייה. בנוסף, חניה על המדרכה מסכנת את ילדי הגן ומפריעה להורים אחרים לעבור שם עם עגלות.

אגב, מעבר לחניה בבית הספר מעבר לנחלת יצחק, עיריית תל אביב הקצתה עבורנו אזור להעלאת והורדת נוסעים ממש צמוד לירקן, בנחלת יצחק 28. זה עבורנו! אם אתם רואים שבשעות האיסוף חניות אלה תפוסות, תוכלו להתקשר למוקד העירוני ולדווח על כך, וכך נוכל לדאוג ל-3 מקומות חניה שתמיד יהיו זמינים לנו.

4. **ימי חופש של הצוות**: כמו שאתם יודעים לכל מחנכת יש יום חופשי, לחלקן פעם בשבוע ולחלקן פעם בשבועיים. אני מפרטת כאן את הימים החופשיים בחודש אוקטובר, שימו לב, אנחנו עדיין צוות מתוגבר (מחנכת נוספת בכל שכבה), ולכן הימים החופשיים עשויים להשתנות בחודש הבא, נעדכן כמובן בהתאם. 

**שכבת הצעירים:** 

מיכל- שני, כל שבוע 

שיר- שני, כל שבוע

חולוד- ראשון, כל שבועיים 

בר- ראשון, כל שבועיים 

עדי- חמישי, כל שבוע

ובנוסף מתגברות בחודש הקרוב רוני ורותם (כל יום אחת מהן נמצאת)

**שכבת הבוגרים:** 

אורטל- רביעי, כל שבוע 

נופר- שני, כל שבוע 

גבי- חמישי, כל שבועיים 

שגיא- חמישי, כל שבועיים

ובנוסף בחודש הקרוב מתגברות תמר והילה (כל יום מישהי אחת מהן נמצאת) 

**המשך שבוע נפלא** 

**אחינועם וכל צוות ילדי הטבע הדמוקרטי** 



## שכבת הצעירים

שבוע נפלא ושלם עבר עלינו בגן, אנחנו ממש נפעמות מהילדימות ומהמהירות שבה הם לומדים ומפנימים דברים בגן. לפני שניכנס לעניינים, כמה הודעות:

* **בגדים להחלפה**: באמצע היום אנחנו מחליפות לילדימות בגדים - לעתים רטובים, לעתים מלוכלכים, לפעמים בניחוח קקי קל. אנא הכניסו לתיק לפחות 2 סטים של בגדים להחלפה. אנחנו גם ממליצות בחום להכניס לתיק שק כביסה מבד, או לכל הפחות שקית, כדי שהבגדים הרטובים/מלוכלכים לא יתערבבו עם הדברים הנקיים.
* **צלצול בשער**: אנא הקפידו לא לצלצל בפעמון הכניסה בין השעות 12:00 ל-15:00 בצהריים - אלו שעות שבהן ילדים ישנים בגן. אם הגעתם לאסוף את ילד/תכם בשעות אלה, אנא תאמו מראש עם הקפטנית שלכם, וכיתבו/התקשרו אליה ישירות כשאתם בחוץ.
* **פינת השימוש החוזר**: אם יש לכם קופסאות מטרנה/טחינה להן מכסים מפלסטיק רך וגמיש, נשמח לקבל - אנחנו משתמשות בהן ליצירת משחקי השחלה אישיים - מצויינים למוטוריקה עדינה. גם בבית אפשר להכין משחק כזה, הילדימות מאוד אוהבים!

מה עושים? שוטפים היטב את הכלי. בוחרים חפצים להשחלה - זה יכול להיות כלי דומינו, מקלות ארטיק, או כל דבר קשיח שזמין לכם. יוצרים במכסה חתך בצורת X בגודל המתאים לחפצים שבחרתם. נסו להשחיל אחד פנימה - אמורה להיות קצת התנגדות, אבל אם לכם זה קשה, קחו בחשבון שלילדימות שעוד לומדים את תנועת הדחיפה פנימה יהיה יותר קשה. אורזים בקופסה את החלקים, וכשרוצים לשחק, מוציאים מן הקופסא, סוגרים את המכסה, ומשחילים פנימה את המקלות אחד אחד, עד שהמשחק שוב ארוז!

**יום ראשון**: לא לשכוח סדין נקי ובקבוק מלא!

**אז מה היה לנו השבוע?**

קודם כל, היה לנו סוף סוף רצף פעילות בגן - וזה כל כך משמעותי! הילדימות נכנסים כל כך הרבה יותר מלאי ביטחון לגן אחרי ימים רצופים שבהם הם כבר יודעים מה צפוי להם. הרבה מהם צועדים בביטחון להניח את בקבוק המים שלהם בסלסלה, ואז מביטים סביב לבחון את החצר ולבחור במה הם רוצים לפתוח את היום. כשאנחנו נכנסים לכיתה למפגש, הם כבר מתיישבים מסביב לשטיח ומתחילים לקרוא לטיטי!

מי זו טיטי, אתם אולי תוהים? טיטי הבובה היא דמות חשובה בגננו. מדי בוקר אנחנו קוראים לה לעזור לנו לפתוח במפגש - היא [רוקדת ולומדת איתנו](https://www.youtube.com/watch?v=x5fUFRfpDTs), ולפעמים אפילו מביאה איתה הפתעות! הילדימות כבר לא מוכנים לוותר עליה, ומזכירים למחנכת מדי בוקר לקרוא לה לרדת מן המדף ולהצטרף אלינו למפגש! 

אילו עוד שירים מלווים את היום שלנו? יש לנו שני שירים שקוראים לילדים להתיישב איתנו ועוזרים לנו לאסוף אותם בכיף: [הופ הופ הופ (בערך ב-0:40)](<https://www.youtube.com/watch?v=bZQrxi5kso8>), [](https://www.youtube.com/watch?v=bZQrxi5kso8) ו[נתופף על הגוף](https://www.youtube.com/watch?v=hocEh0TY2vw). הילדימות ממש אוהבים אותם וכבר יודעים את כל התנועות! נסו גם בבית! 

### מוצצים בגן

הרבה מכם שואלים אותנו על מדיניות המוצצים בגן, אז הנה בקצרה הגישה שלנו לגבי מוצצים :)

**מה זה בכלל מוצץ?**

המוצץ הינו כלי להרגעת והרדמת ילדימות. בצורה עמוקה יותר, אפשר לראות בו מקום בטוח - המקום הנעים והרגוע שהם יכולים להתכרבל פנימה בתוכו כשקשה, כשעצוב או כשהם מרגישים שכל העולם נגדם. המוצץ הוא כלי שהילדימות יכולים להשתמש בו עצמאית, ללא עזרת מבוגר - אפשר פשוט לקחת אותו ולהירגע. התפקיד הנוסף של המוצץ הוא לעזור לילדימות לעבור ממצב עייפות לשינה - פעולת היניקה/מציצה ממש מפעילה הפרשת הורמונים במעי המשרים נמנום.

**המוצץ במהלך היום**

במהלך ההסתגלות, המוצץ הוא כלי עזר חשוב לנו ולילדימות, כיוון שהוא מהווה פינה בטוחה שלהם בתוך הגן. שימוש נוסף של המוצץ בגן הוא בארגז החול למשל - עד שהילדימות ילמדו שאיננו אוכלים חול, המוצץ מסייע לנו באכיפה של הנושא… אבל ההשפעה המרדימה של המוצץ, והעבודה שהוא מפריע לדיבור אינם משהו שאנחנו מעוניינות בו בשלבים הפעילים של היום, בהם אנחנו רוצות לעודד את הילדימות לפעילות, דיבור, שירה וכו'. לכן תראו שבשבועות הקרובים הילדימות יהיו כבר פחות ופחות עם מוצצים במהלך היום. הם גדלים ומתרחקים מהשלב בו כל דבר נכנס לפה, תופסים ביטחון בחללי הגן ובצוות וזקוקים למוצץ פחות להרגעה, ובהדרגה הם גם ילמדו כי המוצץ יחכה להם במגירה כאשר הם מגיעים למנוחת הצהריים.

**ואיך אנחנו מטפלות במוצצים?**

בגן אנו משאירות 2 מוצצים במגירות האישיות. בסוף כל יום, אנחנו אוספות את כלל המוצצים ששימשו אותנו היום, מרתיחות אותם, ומפזרות אותם בחזרה למגירות האישיות.

בשבוע הבא נמשיך להטמיע הרגלים, ונתחיל קצת לדבר על הסתיו. מחכות לראותכם ביום ראשון!

**צוות שכבת הצעירים: חוה, חולוד, רותם, בר, עדי, שיר ומיכל**



## שכבת הבוגרים

זהו השבוע הרצוף הראשון שלנו בגן, ושמנו לב לכמה דברים ממש מרגשים!\
למרות שיש ילדימות שהפרידה בבוקר עדיין קצת קשה להם, ראינו שהם מצליחים להתגבר על כך הרבה יותר מהר! זה ממש משמח לראות כיצד הם אוספים את עצמם, וניגשים לשחק עם החברימות לשכבה. בנוסף, שמנו לב שהם כבר ממש מתמצאים בחלל הגן ובסדר היום שלנו. דבר שהשרה עליהם ביטחון ועצמאות בהמון דברים כמו: לחלוץ לבד את הנעליים ולהניח אותם על הספסל ללא ליווי של מחנכת, ריקון ופינוי הצלחת לאחר האוכל, סידור המשחקים במקום, שטיפת ידיים באופן יסודי וכדומה.

מה עוד עשינו השבוע? מיד נספר, אבל קודם כמה הודעות:

* **נוהל יום א**': לא לשכוח להגיע ביום ראשון עם סדינים נקיים ובקבוקים רעננים!
* **חיתולים**: בבקשה הקפידו להכניס לתיק מספיק חיתולים (3-4), ולא לשכוח לרשום עליהם שם.
* **בגדים להחלפה**: ילדימות שנמצאים בתהליך פרידה מהחיתול, אנא הקפידו להכניס לתיק מספר גדול יותר של בגדים להחלפה במקרה של פספוסים.
* **פינת השימוש החוזר**: נשמח אם תצליחו לאסוף כמה שיותר גלילי נייר לצורך פעילות.

בחזרה לעדכון: 

 בשבוע שעבר התחלנו לדבר קצת על הסתיו, ועל הציפורים הנודדות. 

השבוע כבר ממש העמקנו בנושא, וגילינו המון דברים מלהיבים. ראשית, שמנו לב כמה הסתיו הפכפך ומבלבל. כבר בזמן חברותא בבוקר, שמנו לב שיש ילדימות שהגיעו לגן בלבוש קצר וסנדלים, ויש ילדימות שהגיעו בבגדים ארוכים ונעליים סגורות. הרגשנו את ההבדל בין הבוקר הקריר, לצהריים החמימים.

המחזנו את השיר [ציפורים נודדות - מתוך תנינים על הראש](https://youtu.be/bWPxj6cVjAs), וכך נזכרנו שהציפורים הן הראשונות שמרגישות את בוא הסתיו. שאלנו את הילדימות אילו ציפורים אתם מכירים? זה היה ממש מרתק להקשיב למגוון הציפורים שהם אמרו כמו: תרנגול, תוכי, יונה, יען, דרור, חסידה, ינשוף, נשר, פלמינגו, ונחליאלי. תהינו איך הן בכלל עפות? גילינו כמה הבדלים בין ציפורים לבני האדם. לנו יש ידיים - לציפורים כנפיים, לנו יש שיער - לציפורים נוצות, לנו יש פה -  לציפורים יש מקור. אחר כך בדקנו מה הציפורים אוכלות? לכל אחת יש מקור בצורה קצת אחרת, לחלק מקור שפיצי, לחלק מקור עגול. מצאנו שיש ציפורים שאוכלות גרעינים, יש כאלה שדגות דגים מהים, ויש אפילו ציפורים שמחפשות תולעים באדמה. בכיתה התנסינו בהוצאת תולעים מהאדמה (מקלות ונעצים מפלסטיק), היינו צריכים להיות ממש זהירים שהתולעת לא תברח!

בהמשך, גילינו כי המשותף לכל הציפורים הוא שכולן גרות בקן. הן מלקטות ענפים לבניית קן, בו יוכלו להטיל ביצים. הן דוגרות, יושבות ומחממות, על הביצים, וכאשר הגוזל שבפנים מרגיש שהוא מוכן הוא בוקע מן הביצה בעזרת המקור שלו. 

 אחרי שחקרנו ולמדנו על הציפורים, פעלנו גם בתנועה. עפנו כמו חסידה עם הידיים למעלה ולמטה, דהינו כמו הנשר עם ידיים ישרות לצדדים, ועמדנו על רגל אחת כמו הפלמינגו. למדנו שהציפורים עפות בלהקה. הן עפות בחץ, ועוזרות אחת לשניה ממש כמו שאנחנו בגן חלק מקבוצה ואנו עוזרים אחד לשניה באירועים שונים במהלך היום כמו: לתת יד לחבר שנופל, לחלוק משחק, לעזור לחבר לנעול נעליים או לפתוח את בקבוק המים שלו ועוד.  

 בשבוע הבא נמשיך לחקור מאפיינים נוספים בעונת הסתיו.

**סופשבוע נעים,**

**צוות שכבת הבוגרים: אורטל, גבי, נופר, הילה, רוני, תמר ושגיא**