---
title: 'עדכון של אדמה, מים, חול ונייר'
date: '2021-07-23T14:41:46+03:00'
---
שלום לכל המשפחות שלנו,

סוף השנה כבר ממש בפתח, וכל כך נהנינו לפגוש אתכם ולחגוג יחד את מסיבות הסיום שלנו! היום האחרון של פעילות הגן הוא יום ראשון ה-8.8.21 – עד אז, נותרו לנו עוד שבועיים של פעילויות קיץ מהנות!

**שבת מנוחה,**

**אחינועם וכל צוות גן ילדי הטבע הדמוקרטי**

## שכבת הצעירים

השבוע העמקנו וסיכמנו את נושא מסיבת הסיום שלנו ״מעל ומתחת לאדמה״, התחלנו להתכונן למסיבת הסיום, והמשכנו כמה פעילויות שכבר התחלנו בשבועות הקודמים. מיד נרחיב, אך קודם נזכיר כרגיל:  

לא לשכוח להביא ביום ראשון סדינים נקיים ובקבוקי מים מלאים כמו תמיד!

אז מה היה לנו השבוע?

זוכרים שבשבוע שעבר קרענו המון ניירות וטבלנו אותם במים? בדקנו מה קרה לנייר שלנו אחרי כמה ימים בהם שרה במים. קיבלנו עיסה של ממש! לאחר מכן סחטנו אותו, נגענו, מיששנו ודיברנו על המרקם שנוצר- נעים לנו? רך? קר? לבסוף הוספנו לתוכו דבק וחול ולשנו אותו עד לקבלת בצק דביק מנייר. חיברנו את זה לנושא האדמה והשמירה על הטבע וחשבנו: כיצד נוכל להשתמש בשנית בחומר? הפכנו את העיסה שלנו לדפים וסלעים מנייר ממוחזר והשארנו אותם בשמש להתייבש.

![](/img/pics/עיסת-נייר-צעירים.jpeg)

ומה עוד היה לנו השבוע?

המשכנו לדבר על חיות שחיות מעל ומתחת לאדמה והזכרנו את הנחש המתפתל. איך נחש זז? זוחל ומתפתל. גם אנחנו ניסינו להיות נחשים: זחלנו לתוך המנהרות והמסלולים שאנחנו כל כך אוהבים לבנות בחצר והשתמשנו במנקי מקטורות נעימים וצבעוניים שלתוכם השחלנו כל מיני חפצים ויצרנו צמידים צבעוניים ומתפתלים:)

המשכנו גם לדבר על האדמה והצבעים השונים שלה: ניסינו להכין אדמה בצעים שונים: לקחנו קצת חול מארגז החול, והבאנו תבלינים צבעוניים מהמטבח. התבוננו, הרחנו וטעמנו את התבלינים. ערבבנו את התבלינים, כל אחד בפיילת חול משלו. ראינו איך הפפריקה צבעה את החול שלנו בצבע אדמדם, קינמון צבע את החול בגוון חום בהיר וכורכום צבע אותו בצהוב!

**מתקררים בחום**

השבוע הילדימות גילו הפתעה חדשה בחצר הגן, נתלו בחצרות הגן מצננים שמרססים עלינו מים בזמן החצר! הילדימות התרגשו לראותן ולשחק בזמן שהן מתיזות עליהם מים. שוחחנו על חשיבות המים לגופנו ועל כך שחשוב מאוד שנשתה המון מים בימים חמים כאלו, ונדאג לא להתחמם יותר מדי.

**משחק קבוצתי**

עוד השבוע, הכרנו משחק חדש/ישן - [עכבר עכבר](< https://www.zemereshet.co.il/player/player.asp?perf_id=7696>).

את המשחק אנו משחקים כשהחברימות במעגל- הם כבר אלופים בבניית מעגלים. אחד החברימות מחזיק את הגבינה (חפץ כלשהו) ומסתובב מאחורי הילדימות במעגל ואנחנו שרים:

> עכבר עכבר הישמר, פן החתול יבוא מהר

החבר שמסתובב מניח את הגבינה מאחורי אחד הילדים, אנחנו מציצים לאחור לראות מיהו הנבחר והילד שמוצא מאחוריו את הגבינה קם לתפוס את העכבר (ששם את הגבינה) ואנחנו שרים:

> עכבר עכבר נוס נוס נוס, עכבר עכבר נוס, נוס!

עד שהעכבר מתיישב במקום של התופס. הילדימות כבר בשלב בו אנחנו יכולים להתחיל לעבוד על משחקים חברתיים, ולעודד עוד יותר את תחושת החברות והקבוצתיות.

בשבועות הקרובים נמשיך עם פעילויות הקיץ שלנו כמו גם עם משחקים קבוצתיים, ונדבר גם קצת על האולימפיאדה הקרבה!

**בינתיים מאחלות לכולם סופ״ש נעים ורגוע!**

**צוות שכבת הצעירים- חולוד, הילה, גבי וחוה.**



## שכבת הבוגרים

השבוע סיכמנו את פרוייקט הג'ונגל שלנו – כל כך כיף לראות את החברימות משחקים ביניהם בחיות הג'ונגל, מנסים לזהות בעלי חיים וצמחים שונים ומשונים בדפי הספרים שלנו, מטפסים מהר כמו קופיפים או לאט כמו עצלנים – ומשלבים את הלמידה החדשה שלנו בכל מיני דרכים אישיות. היה גם ממש מרגש לחלוק את הפרוייקט יחד אתכם במסיבה השבוע!

ביום ראשון ניפגש כרגיל עם סדינים רעננים ובקבוקים מלאים וצוננים!

התעסקנו הרבה עם הפן הרטוב של הג'ונגל ויערות הגשם. כשחזרנו מסוף השבוע, בדקנו מה שלום עיסת הנייר שהכנו בשבוע שעבר – סחטנו את המים מהנייר, הרגשנו כמה הנייר נהיה רך ונעים. הוספנו קצת דבק ולשנו היטב את העיסה. לבסוף ניסינו לשטח אותה דק-דק, עד שנוצר לנו משטח ענקי! עכשיו אנחנו מחכים שהיריעות שלנו יתייבשו לגמרי – הדבק צריך להתייבש ולהתקשות, ואילו המים – להתאדות.

בדקנו גם איך האדמה שלנו מרגישה כשהיא ממש-ממש רטובה. מילאנו פיילה באדמה יבשה. הילדימות אמרו שהיא קשה ואולי גם לא הכי נעימה. הוספנו עוד ועוד מים, ומה יצא? בוץ כמובן. הכנסנו את הידיים פנימה עד המרפקים, והרגשנו כמה הבוץ קריר ונעים לנו. הוא היה מאוד שחור, וכשהידיים שלנו בפנים, בכלל לא רואים אותן! הסתרנו "תולעים" צבעוניות מקשיות פלסטיק, וניסינו למצוא אותן בתוך הבוץ – פעולה שאפשר לעשות רק עם חוש המישוש – אי אפשר לראות כלום דרך הבוץ השחור! ומה עושים כשמסיימים? הילדימות ישר שפכו את כל הקשיות שמצאו בחזרה לתוך הפיילה, והחלו את החיפוש מחדש! חשבנו שלכן גם קשה מאוד למצוא תולעים באדמה, הן מסתתרות היטב ולא רואים אותן! קריר ונעים להן בתוך אדמה בוצית רטובה!

![](/img/pics/בוץ-בוגרים.jpg)

ביום שלישי חיכתה לנו הפתעה צוננת בחצר – לפתע החל גשם! הילדימות הביטו מעלה ופרצו בצהלות וריקודים: "גשם! גשם!". שמנו לב שבשמים לא היו עננים כלל. אז מאיפה הגיע הגשם? בחצר שלנו הותקנו שפריצרים חדשים שמדי כמה דקות מתיזים עלינו ענני מים נעימים ועוזרים לנו ליהנות בחצר החמה. כשעמדנו מול השמש, ראיני איך נתזי המים שוברים את האור ויוצרים לנו קשתות צבעוניות קטנות! הלחות גם היטיבה עם הצמחים בג'ונגל הפרטי שלנו, והשבוע כבר התחלנו לראות דלעות זעירות מתנפחות בבסיס הפרחים. ובין השתילים שלנו צצו לפתע פטריות! חשבנו כמה נעים לפטריות ביערות צפופים, לחים וחשוכים.

**כסאות חברות**

במהלך השבועיים האחרונים התחלנו להפריד בין המשחק לויכוח. במהלך היום אנו עוזרות לילדימות לפתור סיטואציות חברתיות במשחק החופשי, בארוחות, במפגש. הילדימות מגיעים אלינו עם  מקרים כמו דחפו אותי, לקחו לי, לא רוצים לשחק איתי. אנו לרוב שולחות אותם לחבר/ה ומבקשות לשתף אותם בהרגשה שלהם, בניסיון ליצור שיח כנה המוביל לפתרון המתאים לשני הצדדים. כיצד אנחנו מתרגלים שיח? בפינת הג׳ונגל הופיעו להם שני כיסאות קרובים. התפקיד של הכיסאות האלה הוא ליצור אזור שקט ואינטימי, אזור של הקשבה. 

בתחילה אנחנו הזמנו אותם לשבת בכסאות החברות כאשר הרגשנו שיש ויכוח שהחברימות יוכלו לפתור בשיח. כעת אנחנו גם מעודדות אותם להזמין חבר/ה לכיסא החברות כאשר הם מרגישים שעשו להם משהו לא נעים להם. הכלל החשוב ביותר הוא שאם הוזמנת לכיסא חשוב ללכת מכיוון שלחבר/ה כנראה יש משהו חשוב לשתף. ממליצות בחום גם לכם לעודד את הילדימות לשתף את החברימות/האחים/אתכם ברגשות שלהם.

בשבוע הבא נבדוק מה קרה לעיסת הנייר שלנו, נעשה קפיצה קטנה לאולימפיאדה, נלמד קצת על ארצות חדשות, וכמובן – נמשיך בפעילויות הקיץ המהנות שלנו!

**שבת נעימה,**

**צוות שכבת הבוגרים – אורטל, מיכל, ימית, שיר, שגיא, רוני ותמר**
