---
title: בדרך למצרים
date: 2024-04-12T11:05:40.307Z
---
**שלום לכל משפחות הגן!**

כמה הודעות לקראת השבוע הקרוב:

1. **פרידה מחיתולים**: הרבה הורים מעריכים כי פסח הינו זמן מצויין להתחיל תהליך פרידה מחיתולים. בעינינו דווקא היציאה מהשגרה היא זמן פחות טוב להתחיל תהליך שהוא הכי חלק משגרת היום-יום, אבל זו כמובן בחירה שלכם. אנחנו ממליצות כן לדבר עם אורטל/מיכל/הילה אם בכוונתכם להתחיל כדי לקבל כמה טיפים והמלצות, ובכל מקרה לעדכן לפני תום החופשה על שינויים והתקדמות כדי שנוכל להמשיך בשיתוף הפעולה בין הבית לגן גם אחרי החופשה. יש בכל מקרה משפחות שיקבלו (או כבר קיבלו) מאיתנו המלצה ו"שיעורי בית" לחופש על בסיס מה שאנחנו רואות בגן, כי גם לא נרצה לעצור התקדמות של ילדימות.
2. **קייטנה**: נשלח אליכם מייל בנוגע להרשמה לקייטנה למעוניינים. הרישום הינו על בסיס מקום פנוי, ושריון מקום מותנה ב:

* חתימה על המסמך המצורף למייל המהווה הסכמה לפרטי הקייטנה.
* המחאה על סך 2,850 ש"ח על שם "ילדי הטבע הדמוקרטי בע"מ" לתאריך 1.8.24.
* את המסמכים יש למסור בתאריכי ההרשמה:  יום שני  15.4.24 בין 15:30-16:30 או יום חמישי 18.4.24 בין 15:30-16:30 .

3. **פסח בגן**: ביום שלישי 16.4 נקיים ארוחת סדר חגיגית! מוזמנימות להגיע בבגדי חג. נשמח אם תעצרו בדרך לגן לאסוף איזה קישוט מן הטבע, לעיטור שולחן הסדר שלנו!

4.   **חופשת פסח**: בסוף השבוע הבא נצא לחופשת פסח, ונחזור לגן ב-30.4. שימו לב שביום חמישי הבא, 18.4, נחזיר עם הילדימות כבר את שמיכות החורף שלהם יחד עם הסדינים. נבקש שתשלחן עם הילדימות שקית בד גדולה כדי שיהיה לנו מקום לארוז את הכל… וכמובן לא לשכוח להחזיר לנו שמיכות וסדינים נקיים לאחר החופשה! 

5. **שמות**: בבקשה רשמו שמות על ה-כל, במיוחד דברים שחשוב לכם לקבל בחזרה. מה זה הכל? חיתולים, נעליים, סווטשירטים, סדינים, שמיכות, תיקים, מוצצים, בקבוקים. אנחנו משתדלות לעקוב אחר הציוד אבל זקוקות לעזרתכם בכך!



**שבת שלום,**

**עומרי, אחינועם וכל גן ילדי הטבע**



## **השכבה הצעירה**

שבוע של חילופי עונות עבר עלינו! מה היה לנו בעצם? היתה שמש חזקה ונעימה אבל גם רוח שורקת וגשם קריר שהפתיע אותנו השבוע. האביב מביא איתו הרבה שינויים, ובזמן החצר התבוננו סביב וראינו פרחים קטנים שצמחו באדנית, עלים חדשים וירקרקים מבצבצים, הדרוריות הקטנטנות והשובבות מגיעות לבקר אותנו ומנשנשות חלקיקי מזון מהדשא.

**מסע למצרים**

מסע בדמיון זה תמיד כייף ומגיעים למקומות מופלאים יחד עם הילדימות. יצאנו עם הילדימות למסע במדבר…מה הוא מדבר? מה יש בו? חול! מה זה מסע? טיול. מה צריך לקחת לטיול? תיק. מה שמנו בו? מים לשתות… מה נאכל? בננה, עוגיה מלפפון… יהיה לנו חם. צריך להביא מעיל? איך מגיעים למצרים? באוטובוס? באונייה, במטוס… הזמנו את הילדימות למצוא את מקומם בכלי התחבורה, הידקנו חגורות בטיחות ויצאנו לדרך… מה רואים מהחלון? מתי מגיעים? הגענו! במדבר הלכנו יחד לאט לאט זה קשה ללכת על החול… השמש חמה…  עצרנו להפסקת נישנוש וחזרנו הביתה! 

**צבעי המדבר!**

אחרי שחזרנו מן המסע בדמיון ודיברנו מעט על המדבר והחול הרב שאנחנו רואים שם שוחחנו גם על הצבעים שאפשר למצוא במדבר. החול החמים בצבע צהוב וחום, וכדי להכיר מעט יותר ולהעמיק את השיח שלנו על הצבעים הבאנו לשולחן החומר שלנו צבעי גואש בצבעי חום וצהוב אותם מרחנו וטפחנו בעזרת פונפונים קטנים. מה אפשר ליצור בעזרתם? נקודות, קווים ומריחות, עיגולים וצורות שונות שאנחנו מכירים.

לארגז החול הכנסנו את הכלים האהובים עלינו! הבאנו קצת מים ערבבנו עם החול ומה יצא? בוץ! אילו צורות ומבנים אפשר להכין ממנו? איך ניצור ערימה או עוגה? נשתמש בקערה, כף או כך היד! ניסינו להעביר קצת חול לתוך הכלים שבחרנו, במה נעזרנו? באצבעות שלנו, כפות, כוסות ועוד כלים מעניינים שהילדימות בחרו.

**מיון וסדר**

בכל בית ידוע ומוכר מושג הסדר והניקיון לקראת חג הפסח! גם אצלנו בגן התחלנו למיין ולסדר את המשחקים שלנו. מה המקום של כל דבר? לאן שייך הלגו? ואיפה המכוניות? מה המקום של הבובות? כל משחק מצא את מקומו ואפילו את שולחן החומר הילדימות המתוקימות ניקו אחריהם לאחר הפעילות! איזה כייף!

ניפגש ביום ראשון- לא לשכוח בגדים ספייר, כמות מספיקה של חיתולים ליום, סדינים נקיים בקבוקים מלאים ורביעיית מגבונים לחודש אפריל אם טרם הבאתם!

שבת מנוחה,

**צוות השכבה הצעירה - הילה, נגה, לין, יהודית, שירז, גבי, ענבר, ואלמוג**

 

## **שכבת הבוגרים**

השבוע המשכנו במסע שלנו בדמיון, והצלחנו להגיע הפעם עד המדבר! "מה יש במדבר?," שאלנו. המון המון חול, אמרו הילדימות! ומה עוד הקשינו ושאלנו? אילו חיות יש במדבר? נמרים! עקרבים!

ואיך נחצה את המדבר? חשבנו על כל מיני אפשרויות, ונזכרנו הגמלים, שגם מכונים "ספינת המדבר" כי הם יודעים לחצות את המדבר ולעזור גם לבני אדם לחצותו.  גם אנחנו ניסינו להיות גמלים. את מסלול הבקבוקים שלנו ניסינו ללכת על 4 ולקמר את הגב כמו הבנות של הגמל. ואיך קוראים לנקבת הגמל? הילדימות ניסו לנחש: גמלה! גמלית! אבל בסוף גילינו שזה לגמרי שונה! היא נקראת נאקה!

**פירמידות**

במדבר המצרי יש גם המון פירמידות! מהי פירמידה בעצם? זו צורה! היא עשויה משולשים שיוצרים כל אחד מצלע של הצורה שבבסיס המבנה.ניסינו לבנות בעצמנו פירמידה ממגנטים. יכולה להיות פירמידה מרובעת שבתחתית שלה ריבוע: הצבנו ריבוע, וחיברנו לכל צד שלו משולש, כאשר המשולשים נפגשים למעלה! יש גם פירמידה משולשת, שבבסיס שלה יש משולש! גם בארגז החול בנינו פירמידות מפוארות! השתמשנו בהרבה כליםתעדי לייצר דפנות שטוחים. יצרנו חריצים ודלתות בעזרת מקלות.

גם בפעילות החומר ניסינו לבנות פירמידות. בשבוע שעבר עבדנו על טכניקת הגזירה שלנו, ונוצרו לנו המון מלבנים קטנים וצבעוניים. השבוע כל ילד קיבל משולש גדול, והמון מלבנים קטנים להדביק עליו. אבל איך מסדרים מלבנים במשולש?

**ספרים**

הספרים שלנו השבוע גם כללו מסעות! קראנו את "יום בהיר אחד" של אורה אייל, שגם אתם קיבלתם היום הביתה!  לכיתה הבאנו ספר אחד בודד, וחבילה ענקית של ספרים. ניסינו להרים את הספר, והרגשנו שהוא ממש קל. ניסינו להרים את החבילה - והיא הייתה ממש כבדה! התבוננו בידיים של הילד.ה שניסתה להרים, וראינו איך כל השרירים שם מתכווצים ממאמץ!

התבוננו בכריכה של הספר. שמנו לב שהיא רכה ולא קשה. התבוננו בציור וניסינו לנחש: על מה הספר? החלטנו שעל ילד וילדה וכלב ובול עץ (אחר כך גילינו שזה בעצם כובע, אבל זה היה בהמשך). חשבנו שהכריכה של ספרים בעצם נותנת לנו רמזים מה יש בתוכם!

התבוננו בציורים, וניסינו לחשוב האם הם מזכירים לנו ספרים אחרים? לילה חשוך אחד! הבית של יעל! וגם מעשה בחמישה בלונים! אורה אייל איירה הרבה ספרים שאנחנו אוהבים, גם אם מישהו אחר כתב.

במהלך השבוע קראנו בספר, וביום חמישי אספנו את כל תיקי הבד שהחזרתם, פתחנו את חבילות הספרים הגדולות, וארזנו כל ספר בתיק משלו, שיהיה לנו מוכן ליום שישי!

קראנו גם סיפור אביבי נוסף! נרקיס מלך הביצה. ניסינו להמחיז את הסיפור, ויצרנו גם אנחנו נרקיסים נהדרים מקרטון! (האמת, טרם סיימנו, אבל כבר תבינו את עלי הכותרת, עבודת צביעה עדינה ומדוייקת). את הפעילות הזו נמשיך בשבוע הבא - אנחנו כבר מתחילים לעבוד על פרוייקטים רב-שלביים שדורשים מאיתנו לחכות ששלב אחד יתייבש בטרם נמשיך.

בשבוע הבא נמשיך במסע שלנו אל המדבר ואל מצרים, נפתח את העובדות שלנו בביצה, וכמובן נחגוג את פסח גם בגן!

כרגיל נחכה לכם בגן ביום ראשון - לא לשכוח בגדים להחלפה, בקבוקים מלאים וסדינים נקיים.

**שבת מנוחה,**

**צוות השכבה הבוגרת: מייקי, נגה, חוה, עמנואל, מיכל, רוני וקרן אור**