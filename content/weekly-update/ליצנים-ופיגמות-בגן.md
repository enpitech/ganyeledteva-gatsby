---
title: ליצנים ופיג'מות בגן
date: 2022-03-11T11:40:12.284Z
---
<!--StartFragment-->



היי הורימות,

לפני שנעבור לעדכון, כמה הודעות קצרות:

1. **פורים קרב ובא!**

**שימו לב: חופש פורים יתקיים בימים חמישי ושישי ה-17-18 במרץ.**

חגיגת פורים בגן תתקיים ביום רביעי ה-16.3, שעות הפעילות ביום זה רגילות לחלוטין, אך נציין כי ביום הצוות בגן מתוגבר כדי לתמוך בילדימות ולתת להם את מקסימום תשומת הלב הנדרשת - בכל כיתה יש מחנכת נוספת :) 

בנוסף, שעות ההגעה לגן יהיו מעט גמישות יותר:

**שכבת הצעירים- יכולים להגיע ביום זה עד השעה 9:00 (ילדימות רגישים, מומלץ להגיע מוקדם!)** 

**שכבת הבוגרים- יכולים להגיע ביום זה עד השעה 9:30** 

 

**דגשים לקראת יום זה:** 

* ממש ממליצים לכם להצטלם בבית או בדרך. כשמגיעים לגן הילדימות מוצפיים וזה פחות זורם להם. תוכלו  גם להצטלם מחוץ לגן, אך לצערנו הורים לא יוכלו להכנס. 
* אנחנו כמובן מצלמות מלא ביום הזה, נשתדל מאוד לצלם את כולם והרבה. 
* ילד/ה שלא רוצים להתחפש, לא להתבאס, תביאו את התחפושת בתיק, לפעמים הילדימות מבקשים להתחפש כשרואים את כל החברימות. 
* ממליצים לבחור בתחפושות קלות ונוחות 
* הגן לא יוכל לשמור על האביזרים שתשלחו עם התחפושות, ממליצים להמנע. 
* לא לשכוח להביא 2 סטים של בגדי החלפה בתיק ! 

**שבת של מנוחה !**

**צוות גן ילדי הטבע הדמוקרטי**

 

##  שכבת הצעירים

השבוע המשכנו בהכנות שלנו לפורים ובמשחקי הדמיון הנילווים אליהם. קראנו את הספר "זה לא ארגז" מאת אנטואנט פורטיס - ספר מצחיק שגם מעודד את הפעלת הדמיון, וגם אנחנו שיחקנו בארגזים וחשבנו לעצמנו מה הם יכולים להיות. ארגז קטן הפך לכובע, הארגז הגדול היה לעתים מכונית, לעתים ספינה, ולפעמים בית מזמין. אחת הילדימות סידרה בארגז ספרים ואמרה שזה ספריה, וחשבנו אילו עוד דברים אפשר להכניס לארגזים?

את טיטי! אמר אחד הילדימות. התבוננו ב"בית של טיטי", ממנו אנחנו מעירים אותה מדי בוקר ובו אנחנו משכיבים אותה לישון מדי צהריים. גם הוא עשוי קרטון, אבל לו אנחנו תמיד קוראים קופסא! מה ההבדל בין ארגז לקופסא? ארגז הוא סוג של קופסא, לרוב גדול יחסית ומרובע. קופסא יכולה להיות ממש קטנה, כמו קופסת גפרורים, וגם בכל מיני צורות, למשל, עגולה (גלילית) כמו קופסת מסטיקים. ארגז גם יכול להיות פתוח מכיוון אחד, אבל לקופסא לרוב יש מכסה.

**בצק מחופש**

לקראת פורים, הכנו השבוע בצק צבעוני! הכנו את הבצק שלנו כרגיל, אבל הפעם הוספנו לו צבע מאכל כחלחל! כשחוה לשה פנימה את הצבע הכחול, לאט לאט התחפשו גם הידיים שלה והפכו כחולות, וזה היה ממש מצחיק! נהננו לשחק בבצק הכחול, ולראות איך כל מה שאנחנו מכינים עכשיו הוא כחול: כדורים כחולים, שבלולים כחולים, עוגות כחולות…

בהדרגה הוספנו גם עוד שירי פורים למפגשים ולמסיבות הריקודים שלנו, הילדימות מאוד אוהבים את [שיר המסכות](https://www.youtube.com/watch?v=0zvjSMuqI3g) ואת [אני פורים](https://www.youtube.com/watch?v=Zj-tVmDPnY8), וכמובן את [ליצן קטן שלי](https://www.youtube.com/watch?v=Gul_Pj73Di8) - במיוחד הם אוהבים להזמין זו את זה לרקוד בזוגות, ולהחליף זוגות שוב ושוב בנשף מצחיק ומתוק :)

בשבוע הבא נחגוג את פורים בגן, וחלק מהילדימות כבר מתחילים לדבר על כך ולהתרגש! מאחלות סופ"ש של צחוקים וריגושים, וביום ראשון כרגיל נחכה לכם בגן! לא לשכוח בקבוקים מלאים וסדינים נקיים.

**צוות שכבת הצעירים: חוה, עדי, בר, שיר, רותם ומיכל**



## שכבת הבוגרים

שבוע נהדר נוסף עבר עלינו בשכבה הירוקה. יותר ויותר אנחנו שמות לב שהילדימות מתנהלים כשכבה, וזה כמובן משהו שאנחנו מאוד מעודדות. אם בתחילה התחלנו רק את הבוקר יחד בפעילות מעורבבת בחצר ובכיתה, בשלב מסויים התחלנו גם להוסיף ארוחת בוקר משותפת. חלק מהרעיון שלנו הוא הגיבוש החברתי בשכבה, חשיפה גם לילדימות שאנחנו מכירות פחות טוב והתמודדות עם חברימות שאני פחות מכיר. סיבה נוספת היא יישור קו בשיח שלנו זו עם זה, וכעת אנחנו רוצות גם לישר קו במפגשי הפעילות שלנו. מה זה אומר? שבשבוע האחרון אנו המחנכות חולקות את מפגשי השכבה - יהיו ימים שבהם גבי תעביר מפגשי אנגלית לצהובים ולכחולים, ויהיו ימים בהם אורטל ושגיא יעבירו מפגשי תוכן לצהובים בעברית. כך גם נגוון את הנושאים, השירים, וסגנונות המפגש שלנו.

מה עוד היה לנו השבוע?

**יום שהתחפש ללילה**

השבוע היה לנו יום הפוך בגן! הגענו לגן בפיג'מה עם בובה שיהיה לנו נעים להתכרבל, או ספר שכיף לקרוא לפני השינה. היום התחפש ללילה, והכיתה הכחולה הפכה למיטה אחת עצומה, עם סדינים ענקיים, מנורות לילה ופנסים שכיף להאיר איתם את החושך. קפצנו יחד על המיטה, הקשבנו לסיפורים ולשירי לילה נעימים, התכרבלנו יחד כל החברימות, וכמובן יצרנו תערוכת פיג'מות.\
לצלילי [מצעד הפיג׳מות](https://youtu.be/j6J9C9eer6Q) הצגנו בפני כל החברימות את הפיג'מה איתה אנחנו נרדמים כמעט בכל לילה. 

לפני שנכנסנו לישון את שנת הצהריים שלנו, דיברנו על הפעולות שאנחנו עושים בערב לפני השינה. אנחנו אוכלים ארוחת ערב, מתקלחים, מצחצחים שיניים, לובשים פיג'מה, קוראים סיפור או בוחרים בובה להתכרבל איתה, עוצמים את העיניים ונרדמים. שוחחנו כמה חשובה השינה והמנוחה לגוף אחרי יום שלם בו רצנו, קפצנו, רקדנו, מתחנו והפעלנו את כל השרירים שלנו. 

**מסכות, רעשנים וליצנים מבדרים**

כאשר פתחנו את ארגז הפורים בכיתה, מצאנו המון המון אביזרים שונים כמו מסיכות, רעשנים, כובעים, פאות, משקפיים, ושלל תחפושות צבעוניות. אחרי שקצת השתעשענו, צחקקנו והפלגנו בדמיון, הילדימות שיתפו אותנו ברעיונות שלהם לתחפושת, ויחד חשבנו אילו בגדים/אביזרים יתאימו. 

בנוסף, דיברנו על ליצנימות - איך מזהים אותם? מה מיוחד בבגדים שלהם? יש להם אף אדום וחיוך ענק, שיער צבעוני ונפוח, כובע, נעליים עצומות ובגדים מסורבלים. שאלנו למה הם כל כך מצחיקים? הם יודעים לעשות פרצופים מבדרים, הולכים בצורה מפוזרת ומתנגשים בדברים, רוקדים ושרים. חשבנו גם איזה סוגי ליצנים אנו מכירות? ליצנים שעושים פעלולים בקרקס, ליצנים רפואיים שמצחיקים את האנשים בבית החולים. יחד עם השיר [ליצן קטן](https://youtu.be/Gul_Pj73Di8) הפכנו לליצנים מצחקקים.

 **מחכות לשבוע חדש אתכם, עם בקבוקים מלאים וסדינים רעננים!**

**מאחלות לכם סופשבוע שמח ומבדח,** 

**מכל צוות שכבת הבוגרים: אורטל, גבי, נופר, הילה, רוני, תמר ושגיא**