---
title: עדכון של חברות, טקסים וחגים
date: 2021-09-24T12:54:31.579Z
---
שבת שלום!

היתה לנו פתיחת שנה אופטימלית, וממש עוד רגע אנחנו כבר נכנסים לשגרה אמיתית שכולנו חיכינו לה, ותאפשר לנו ביסוס הרגלים.

* **ימי חופש לצוות**: הצוות שלנו עבד באופן מלא לגמרי וכולן הגיעו לגן בכל ימי הפעילות שלנו. כעת אנחנו חוזרות לתקן כמעט רגיל, ומשאירים עוד מחנכת נוספת לתגבור בכל שכבה בחודש הקרוב. החל מחודש אוקטובר הצוות יתחיל את ימי החופש הקבועים - נעדכן אתכם בשבוע הבא לגבי ימי החופש הספיציפיים, כך שתדעו מתי הקפטנית שלכם לא נמצאת בגן. אגב, הקפטניות שלנו עדיין זמינות, גם כשהן לא בגן.
* **נספח לחוזה**: נשלח אליכם הנספח המעודכן במייל נפרד, מזכירים להחזיר אותו חתום עד יום חמישי ה-30.9.
* **הרצאה**: ביום שני 1.11.21 תתקיים ההרצאה הראשונה לשנה זו – "מה זה בכלל חינוך דמוקרטי ואיך נראית התכנית השנתית שלנו?" או במילים אחרות, מה אנחנו בכלל עושים כאן ואיך אנחנו מצליחים להעניק לילדימות שלכם את כל הכישורים והבטחון לאורך השנה. מקווים לראותכם!

**בינתיים שבת קסומה,**

**אחינועם וכל צוות גן ילדי הטבע הדמוקרטי**

## שכבת הצעירים

שבוע קצר אך פורה עבר עלינו בגן, ותכף נרחיב על כך, אך קודם כל נפתח בהודעות קצרות:

* **חיתולים**: שמנו לב שכמה מכם מביאים את הילדימות בחיתולי פול-אפס. נבקש שלא להביא הילדימות בחיתולים אלה - מעבר לסירבול שלהם, בגן אנחנו מאמינות כי חיתולים אלה מבלבלים ילדימות לקראת גמילה - תהליך שרבים מהשכבה ככל הנראה יעברו השנה (ועל כך תוכלו לשמוע בהרחבה בהרצאה על הפרידה מחיתולים בהמשך השנה).
* **נוהל יום א':** נתראה ביום ראשון כרגיל, לא לשכוח להביא בקבוקים מלאים, ומי שקיבלו את הסדינים בחזרה השבוע - גם סדינים רעננים. החל מהשבוע הבא סדינים יוחזרו אליכם מדי יום חמישי. את השמיכות נחזיר תקופתית - מי שרוצים לקבל אותם לכביסה מוזמנים לבקש מהקפטנית שלכם.
* **שעות הגעה לגן**: מזכירות כי שעות ההגעה בבוקר ביום רגיל הן 7:30-8:30, ובשישי 7:30-7:45. נבקשכם להקפיד על הגעה בזמן - בשעה 8:30 אנחנו כבר מתחילות להיכנס לסדר היום שלנו - חברותא, ארוחת בוקר וכו'. הגעה מאוחרת משמעותה כי הילדימות נכנסים לסדר היום כבר במהלכו, ולא בעזרת הטקסים שמכניסים אותם בהדרגה וברכות לשגרה שהם מכירים.

כן! למרות כל ההפסקות באמצע, אנחנו והילדימות כבר נכנסנו לשגרת גן, וזה מאפשר לנו להתחיל לבסס הרגלים. רואים שהילדימות כבר מתחילים לזהות בעצמם את התחנות השונות בסדר היום. למשל, כשאנחנו נכנסים פנימה בבוקר, זה אומר שתכף יושבים לאכול ארוחת בוקר. כשסיימנו את המפגש, אנחנו יודעים שתכף נצא כולנו לחצר.

זהו השלב שבו אנחנו מתחילות לבסס טקסים קבועים בסדר היום שלנו, שמסמנים לילדימות מה השלב הבא שצפוי לנו. הטקסים חשובים ביותר בקרב ילדימות – הם מעניקים ביטחון גם כי בפני עצמם הם משהו חזרתי שהילדימות מרגישים בטוחים בו, וגם כי הם מאותתים על העתיד לבוא, והילדימות, אפילו בלי שעון, יכולים לדעת מה יקרה בעוד כמה דקות ולהכין את עצמם.

במקביל, ביסוס ההרגלים עוזר לנו להתנהל כשכבה. כשהילדימות יודעים מה מצופה מהם בכל שלב, מתפנה לנו הרבה זמן ומקום רגשי. חגי תשרי הגיעו ממש מוקדם השנה, ולא עסקנו בהם עד עכשיו, אבל השבוע כבר התחלנו לדבר עליהם, מזוית של מצוות האושפיזין. החגים הם הזדמנות נהדרת לשיח על חברות, שיתוף ואמפתיה – שיח מאוד חשוב לנו בתחילת השנה!

למשל, חברות מהי ?לתת חיבוק לחבר/ה שנפלה. להביא בקבוק מים כשחבר/ה בוכה. להזמין חבר/ה למשחק או לבית שבניתי. וסוכה מהי? בית זמני. אנחנו מנצלות את ההזדמנות כדי לחקור את חללי הגן, לראות איפה אנחנו יכולים לשחק ב"בית", אבל גם ללמוד מה נמצא איפה: איפה המשחקים בכיתה? איפה מחכה לנו טיטי הבובה? והיכן אמצא טישו לקנח בו את האף?

השבוע גם התחלנו להתעמק בפעילויות דידקטיות של מוטוריקה עדינה. למשל, למדנו כיצד אפשר לקחת ריבועי ספוג קטנים, לטבול במים, ולהטביע חותמות קטנות על קרטון או על הדק, ולראות כיצד הריבועים הולכים ונעלמים כי שמש. לקחנו דבורים קטנות מעץ, וניסינו לנעוץ אותן במשטחי ספוג מחורצים – שתי פעולות שדורשות מאיתנו ריכוז ואחיזה יציבה.

בשבוע הבא נמשיך להתעמק בבתים הזמניים שלנו ובטקסים החדשים,

**ובינתיים, שבת שלום ומנוחה!**

**צוות שכבת הצעירים – בר, חוה, חולוד, מיכל, עדי, רותם ושיר**

## שכבת הבוגרים

אמנם השבוע היה קצר ועבר ממש מהר, אבל הוא בהחלט הספיק להמון חוויות מרגשות! חלק מהילדימות סיפרו על המקומות אותם ביקרו בחופש, חלק תיארו את הסוכות שראו כשהלכו ברחוב, וחלק שיתפו בחוויה משפחתית מצחיקה.

תהינו: מה זו בכלל סוכה? ממה היא עשויה?

יש כאלה שעשויות מעץ, חלק בכלל מבד או פלסטיק. שמנו לב שכמו בבית, גם לסוכה יש ארבעה קירות וגג. אבל האם יש הבדל? ממה עשוי הגג של הסוכה? גילינו שלרוב הגג של הסוכה עשוי מענפי דקל והוא נקרא סכך.

התחברנו לחג גם דרך מנהג האושפיזין, והתחלנו לדבר על מושג החברות. אני חלק מקבוצה, ויש איתי עוד ילדימות שחולקים איתי את אותו החלל, את אותם המשחקים והצעצועים. חיפשנו אילו דוגמאות יש לנו למושג חברות בגן שמתבטאים במהלך היום. למשל: כשאני רואה חבר נופל אני יכול לעזור לו לקום או להביא לו בקבוק מים. חברות זה גם לאחל ברכת בוקר טוב כשחברה נכנסת בשער הגן, כשאני רואה חבר משחק לבד ואני מציעה לו לבוא לשחק איתי - אני משתפת אותו, כשאני רואה חבר קצת מבולבל שזקוק לעזרה ואני ניגש לתת לו יד.

מנהג האושפזין של סוכות הוא קצת דומה, בו אנו מזמינים חברימות להתארח אצלנו בסוכה, לשיר, לאכול ולדבר. הילדימות בחרו מי יהיה האושפזין שלהם מתוך האחווה, ובשיתוף פעולה בנו סוכה מקוביות עץ.

לאורך כל השבוע הוספנו לרפרטואר שלנו גם שלל שירי חג:

[פטיש מסמר](https://www.youtube.com/watch?v=TODTgzdUfH0&authuser=0), [לטיול - מבוקר עד ליל](https://www.youtube.com/watch?v=c_pBRQVKoLE&authuser=0), [סוכתי הסוכה](https://www.youtube.com/watch?v=ejPbDTX3xIw&authuser=0).

קראנו את הסיפור "הבית של יעל" מאת מרים רות, וחשבנו שכמו שהסוכה היא בית ארעי, כך גם הבתים של יעל. ממש צחקנו מכל הרעיונות והבתים שיעל מצאה לאורך כל הסיפור, וחשבנו האם גם אצלנו בגן אפשר למצוא בתים מיוחדים?  מצאנו מקומות מסתור בחצר וחשבנו איפה אפשר לבנות לנו עוד בתים משלנו.

השבוע כבר כמעט נגמר, ורצינו להוסיף קישוט משלנו לסוכה הביתית! לקחנו בריסטול, צבענו אותו במלא צבעים חגיגיים, קיפלנו לחצי, גזרנו עם מחנכת חריצים לרוחב, הידקנו את קצוות הדף זה לזה, הוספנו ידית והקישוט מוכן! בשבוע הבא נמשיך לחקור את הבתים הזמניים שלנו, אבל בינתיים - 

**חג סוכות שמח :)**

**נתראה בשבוע הבא,**

**צוות שכבת הבוגרים – אורטל, גבי, הילה, נופר, רוני, שגיא ותמר**

<!--EndFragment-->