---
title: הבתים שלנו
date: 2022-02-11T11:40:44.275Z
---
היי הורימות,

לפני שנעבור לעדכון, כמה הודעות קצרות:

 

1. **אחי לא נמצאת**: בין התאריכים 11.2-25.2 אחינועם לא תהיה בגן. הקפטניות שלכן זמינות עבורכן כרגיל, בכל שאר העניינים אפשר לפנות לאורטל בכל ענייני הפדגוגיה/ילדימות/שגרה שוטפת; ולצחי בכל הקשור לכספים/מנהלות . 
2. **יום המשפחה:** מקוות שנהניתם ממרק העדשים. ממש נשמח אם תשלחו בקבוצות השכבתיות תמונות של סבאסבתא שקיבלו את המשלוח בדואר!
3. **שיחות אישיות**: השבוע, על אמת, תקבלו מייל לקביעת שיחות אישיות :) 

 

**שבת של מנוחה !**

**צוות גן ילדי הטבע הדמוקרטי**



## שכבת הצעירים

השבוע העמקנו את השיח שלנו על המשפחה והרחבנו אותו גם אל הבית. מה זה בית? מי גרים בבית שלי? ואיפה הוא נמצא? האם הבית שלי נמוך או גבוה? צריך לטפס במדרגות? לעלות במעלית? חשבנו גם על התפקידים בבית: מי מכינים ארוחת בוקר? ומי מכינים ארוחת ערב? ומה אנחנו עושים בבית? אנחנו משחקים, עוזרים בבישולים, עוזרים לערוך שולחן, מסדרים את המשחקים בסוף היום…

קראנו בספר "הבית של יעל" מאת מרים רות, וחשבנו האם גם אנחנו יכולים להכין בתים משלנו? פרשנו בד גדול על השולחן בכיתה, וניסינו להתחבא מתחתיו כמו יעל. מי מסתתרים מתחת לשולחן? הרמנו את הבד וראינו מי מתחבאים מתחתיו! גם בחצר ניסינו למצוא מקומות להסתתר בהם. כמובן בתוך בית ההוביט החשוך, ועשינו אחד לשני: "טוק, טוק, טוק! מי פה גר? סוס? כלב? חתול? עכבר? שמנו לב שאפשר גם להתחבא בתוך הג'ימבורי העגול ולהציץ מתוכו.

\
**נוזלים מחממים**

עוד בעקבות הספרים שלנו, מאז שקראנו את "סבא בישל מרק" מאת נירה הראל, החברימות עסוקים הרבה בבישול מרקים עם מתכונים מדומיינים פחות ויותר. מה נוסיף? גזר! תפוחי אדמה! שום! שוקולד! ביום גשום במיוחד יצאנו לחצר והילדימות שמו לב מיד שארגז החול התמלא במים. אחרי שבמשך ימים רבים ראו את המחנכות "שואבות" מים מהארגז באמצעות דליים, באופן ספונטני החלו גם הם לקחת כלים קטנים ולנסות למלא את הדליים במים. מהר מאוד הם שמו לב שבחלק מהדליים המים עכורים - היו בהם שאריות של חול. "מרק חול!" צעקו הילדימות. מיד הם התחילו לחשוב מה אמורים להיות המרכיבים של המרק: "חול! תירס! גזר!".

לא רק מרקים הכנו השבוע, כי אם גם תה - בימים הקרירים התחלנו להתפנק בתה חמים ומחמם. התחלנו לשים לב לטעמים השונים - לפעמים הוספנו נענע, מרווה, לימון, תפוז. שמנו לב איך כל אחד מהם מוסיף סוג אחר של טעם למים החמימים ונהנו ממגע הכוס החמים ומהתה שמחמם את הבטן.

אפרופו חום, החלטנו השבוע לשדרג את החממה שלנו בחצר - הצמחים בה ממש נהנים מהחמימות והלחות שנוצרה בה. חממה, אתם שואלים? השולחן השקוף שלנו בחצר שאנחנו משתמשים בו לשלל פעילויות רטובות בדרך כלל, מצא מקום טוב בשמש, ולפני כמה שבועות התחלנו לשים לב לניצנים ראשונים שצצו בו. עכשיו הם כבר ממש גבוהים ומתחככים בתקרה שלו! הזזנו אותו השבוע, התבוננו בצמחים בזהירות וניסינו לא לרמוס אותם. פיזרנו קצת זרעים מהפלפל שאנחנו אוכלים בארוחת הבוקר, ועוד קצת זרעי עגבנייה יבשים, כיסינו מחדש בשולחן השקוף, וכעת אנחנו מחכים לראות מה יקרה!

**מעגלים מעגלים**

הילדימות מאוד נהנים לצייר עיגולים בשולחן הציור, וגם אנחנו התחלנו לעבוד על מעגלים - בישיבה. בחצר אנחנו עושים מעגל חברימות ומדברים על הא ועל דא, וגם במפגש אנחנו יושבים במעגל ומנסים לדבר יחד. בכיתה הורודה אנחנו מתיישבים סביב השטיח העגול בקבוצה קטנה. מחנכת יחד עם אחד.ת החברימות קמים ועושים סיבוב סביב הקבוצה, ומתיישבים בחזרה. ניסינו זאת גם בשקט, וגם בלוויית מוזיקה, ולאט לאט התחלנו להוסיף גם את השיר:

> עכבר, עכבר הישמר,
>
> פן החתול יבוא מהר,
>
> עכבר, עכבר נוס נוס נוס!
>
> עכבר עכבר נוס נוס!

בשבוע הבא נמשיך לפתח את המעגלים שלנו, המשפחה והבית, ונדבר הרבה גם על עצמנו - הגוף שלנו, הפרצוף שלנו.

בינתיים, מאחלות סופ"ש שמשי ונעים, ונתראה ביום ראשון עם סדינים נקיים, בקבוקים מלאים, ומגבונים אם טרם הבאתם החודש :)

**צוות שכבת הצעירים: חוה, חולוד, עדי, בר, שיר, רותם ומיכל**

## שכבת הבוגרים

**הבית שלנו**

אחרי שבוע בו העמקנו במשפחות המגוונות שיש בגן, שאלנו מה זה בית? מה עושים בו? מי גר  בו? הילדימות ענו שיש בו קירות, גג, חלונות - ממש כמו בגן. המחנכות שאלו למי יש בבית חדר עם שירותים? מקלחת או אמבטיה? התחלנו לחשוב אילו חדרים יש לנו בבית ומה תפקידם, מה עושים בכל חדר? בשירותים אנחנו עושים פיפי/ קקי, במקלחת אנחנו מתקלחים כמובן, מצחצחים שיניים ושוטפים את הפנים. בחדר שלנו יש מיטה ולפעמים גם אחת נוספת לאח/ות, יש גם משחקים, צעצועים וספרים. זה חדר בו אנחנו בעיקר ישנים ומשחקים. במטבח מכינים אוכל, ובסלון אנחנו יושבים יחד כל המשפחה.

בהמשך שאלנו, מה התפקיד של אמא בבית? מה התפקיד של אבא בבית? מה התפקיד שלי בבית? הילדימות שיתפו אותנו שאמא עוזרת לנו להתלבש בבוקר, אמא מכבסת לנו את הבגדים, אמא מאכילה את האח/ות שלנו, אבא מבשל לנו, אבא מקלח אותנו ומקריא סיפור לפני השינה. ומה אנחנו עושים בבית? אנחנו מפנים את הצלחת שלנו, מסדרים את המשחקים…

בנוסף, למדנו כיצד מסמנים בשפת הסימנים את השמות של האנשים שאנחנו כה אוהבים - [ילדימות מסמנים יום המשפחה](https://youtu.be/5peIZJvS9fg).

**ועכשיו לחלק האומנותי**

דרך הסיפור "הבית של יעל" מאת מרים רות חיפשנו אילו חללים בגן יכולים להפוך לבתים משגעים! בכיתה הכחולה המחנכות בנו לנו ספה מקוביות עץ ענקיות, טלוויזיה מקרטון, שולחן ערוך לארוחה חגיגית, ופינת עבודה עם מחשב וטלפון. בחצר הפכנו את הבית של שושנה לבית צבעוני בעזרת ארגז פלסטיק שהפך לשולחן, הבאנו סירים ומחבתות מארגז החול והכנו ארוחה מזינה לכל החברימות. ממש נהנו לשחק במשפחה ירוקה, עם המון תפקידים כמו דודים שבאים לבקר, סבים וסבתות, תינוקות וחיות מחמד מתוקות. 

במפגש המחזנו את הסיפור יעל מציצה לרחוב/יונה טפר. קודם בנינו ליעל בית, ואחר כך הוספנו עוד בתים, כביש, מכוניות והפכנו את הבמה לשכונת מגורים. מה אנחנו רואים כשמביטים מהחלון/ מרפסת? אולי שכנים, גינות, מכוניות, חתולים, כלבים, ציפורים ועוד. רוצים לדעת איך יצרנו שכונה? זה ממש פשוט הכנו בתים מגלילי נייר, כל מה שצריך זה: גלילים, מספריים, צבעי גואש ומכחולים. ומה עכשיו? גוזרים חלונות, דלת וצובעים את הבתים.

השבוע גם הקשבנו לשיר [אדון שוקו/ אריק איינשטיין](https://youtu.be/X5MHWnUiOds), ובתנועה העמקנו כיצד אנחנו מתעוררים בבוקר, מארגנים את התיק ומתלבשים לגן. יחד עם השיר צחצנו את הנעליים, סירקנו את השיער, לבשנו מעיל ויצאנו לדרך, מעניין את מי נפגוש :)

מחכות לשבוע חדש אתכם, עם בקבוקים מלאים וסדינים רעננים!

**מאחלות לכם סופשבוע חמים וביתי,** 

**מכל צוות שכבת הבוגרים: אורטל, גבי, נופר, הילה, רוני, תמר ושגיא**