---
title: 'שבוע של לחות, צמחיה וגאווה'
date: '2021-06-25T13:59:54+03:00'
---
**שבת מנוחה לכל המשפחות שלנו!**

שתי השכבות בגן כבר מצויות בלב הפרוייקטים שלהן, מקסים לראות את הצוות והילדימות הולכים בעקבות הסקרנות שלהם וחוקרים תחומים חדשים. מיד הצוות יספר על כך, אך קודם כמה הודעות חשובות:

* **קורונה #4**: כן כן, יש התעוררות חדשה של גלי נדבקים. השבוע נסגרו מספר גנים עקב הידבקויות - ולא רק בפרדס חנה ומודיעין, אלא גם בהרצליה, רמת השרון ועוד. כרגע אין הנחיות חדשות מבחינת מסכות אבל חשוב לנו שתדעו שכאן בגן אנחנו ממשיכים להקפיד על נהלי חיטוי והפרדה ולא הפסקנו מעולם. מצידכם - אנחנו מבקשים להדגיש כי עדיין חלה חובה של הישארות 48 שעות בבית מרגע ירידת החום באופן טבעי, וכי עליכם חלה אחריות גדולה לשמירה על כללי הבריאות ותשומת לב מלאה. אנחנו סומכים עליכם, בזכות שיתוף הפעולה המדהים שלכם אנחנו הגן היחיד בשכונה שלא נכנס לבידוד עד כה, וממש מתחשק לנו להשאר עם ההישג המטורף הזה! בואו נמשיך להקפיד. 
* **שיח על תהליכים חינוכיים ופרידה מחיתולים**: לא בטוחים שאתם יודעים, אבל מאחורי כל תהליך כאן עומדות שעות של שיחות, תצפיות ותכנון, כן! גם על תהליכים אישיים שכל ילד וילדה עוברים כאן. אנחנו יודעים שלפעמים אתם רוצים לעדכן/ לברר על תהליך (הכי בולט זה פרידה מחיתולים) ולכן חשוב לנו להדגיש כי שיח על תהליכים מתקיים אך ורק מול הקפטניות (!). אם לא ראיתם אותן אתם בהחלט מוזמנים לכתוב להן מייל. וכן - תמיד עדיף מייל מואטסאפ (רשימת המיילים כתובה לכם בפרטים של קבוצת הואטסאפ הקבוצתית) - במייל יש לנו זמן ומקום לתת לכם תשובה מקיפה.

![הצוות בישיבת גמילות הנערכת מדי שבוע בגן](/img/pics/ישיבת-גמילות.jpeg)

* **מסיבות הסיום שלנו**: 

השנה מסיבות הסיום הן ארוע עוד יותר משמעותי מהרגיל בשבילנו, אחרי שנה שבה לא חלקנו עם ההורים ארועים כלל (מלבד בזום, וכידוע, זה ממש לא דומה…). המסיבות שלנו מתקיימות בדרך קצת אחרת ממה שכולם מכירים מגני הילדים. אנחנו עובדים הפוך - במקום לקבוע תאריך ואז ״להתכונן״ למסיבה במשך חודש, אנחנו בוחרים נושא לפקרוייקט, עובדים עליו כמעט חודש, ובסיומו מתקיים ארוע סיכום שבו הילדימות מזמינים אתכם לחוות יחד איתם את הדברים שעשו ולמדו בפרוייקט.

**מתי ואיך זה קורה?**

**בצעירים:**

**יום שישי 23.7.21 בשעה 10:00 בגן** (זה שישי ללא גן ), הורה אחד בלבד יכול להגיע (אנחנו עדיין זהירי קורונה). כמובן שבמידה וההנחיות ישתנו אנחנו נתאים את עצמנו… אבל כרגע זה קורה בגן יחד איתכם. משך המפגש כשעה וחצי.

**מה הולך לקרות? **

בגן יהיו תחנות פעילות שכולן מבוססות על פעילויות חקר ולמידה שנערכו בגן בתהליך הלמידה של הפרויקט שלנו- מעל ומתחת לאדמה! כל משפחה תעבור בין התחתנות ותחקור / תיצור / תפעל יחד הורה וילד/ה תוך למידה משמעותית, הקשבה והתבוננות בילדימות! 

**בבוגרים:**

**יום חמישי 22.7.21 בשעה 17:00 (ביום זה נבקש לאסוף אץ הילדימות עד השעה 16:00)**, הורה אחד בלבד יכול להגיע (אנחנו עדיין זהירי קורונה). ניפגש בכניסה לגן. משך המפגש כשעה וחצי. 

**מה הולך לקרות?** 

האירוע יתקיים ברחבי השכונה שלנו מתוך שאיפה לחיבור קהיןלתי בין הסביבה, הקהילה, והילדימות.  ברחבי השכונה נבנה מסלול ובו תחנות פעילות שכולן מבוססות על פעילויות חקר ולמידה שנערכו בגן בתהליך הלמידה של הפרויקט שלנו - הג׳ונגל!

כל משפחה תעבור בין התחנות ותחקור / תיצור / תפעל יחד הורה וילד/ה תוך למידה משמעותית, ובכל תחנה תקבלו רמז / משימה לתחנה הבאה.  (משהו בסגנון של המירוץ למליון, רק בלי המליון בסוף:) 

## שכבת הצעירים

השבוע המשכנו להעמיק בפרוייקט שלנו - והפעם התמקדנו בצמחים מעל ומתחת לאדמה. אנחנו מאוד נהנות להתבונן בילדימות ובמקומות אליהם מובילה הסקרנות שלהם. מיד נרחיב, אך קודם ההודעות:

* **בקשת עזרה**: נשמח לצורך הפרוייקט שלנו ללוות מנהרות זחילה אם יש למי מכם. זה יתחבר נהדר לנושא הבא שלנו בפרוייקט! מבטיחים להחזיר!
* **נוהל יום א׳:** בקבוקים מלאים וסדינים רעננים כרגיל!

# **מה צומח מעל ומתחת לאדמה?**

את השיח שלנו על הצמחים השבוע פתחנו כבר בארוחת הבוקר שלנו - זמן מושלם לחשוב ירקות בארוחת הבוקר שלנו. פלפל, עגבניה, מלפפון - ירקות אלו אוהבים את השמש וצומחים למעלה אל מעל האדמה כדי להתחמם בקרניים שלה. כדי לקבל את המים שלהם, הם שולחים שורשים עמוק מתחת לאדמה, שדרכם הם "שותים" ו"אוכלים". ואילו ירקות צומחים מתחת לאדמה?גזר, שומר, קולורבי, תפוח אדמה שחן אופה לנו בבוקר!

הבצל הירוק הופיע השבוע במגש הירקות שלנו. החברימות התרגשו לראות משהו חדש, לטעום אותו.הבצל הירוק כלכך מעניין, הראש שלו מלא בשורשים ארוכים ודקים שצומחים מתחת לאדמה, והגבעולים שלו ירוקים וטעימים, וצומחים מעל האדמה. הנחנו ראש בצל ירוק במים, לצד גזר וסלרי, ונמשיך לעקוב אחריהם בשבועות הקרובים!

בשביל שהצמחים שלנו יגדלו מה הם צריכים? מים ושמש!

איפה המים נמצאים? מעל או מתחת לאדמה? והשמש? מעל או מתחת לאדמה?הצמח זקוק גם לשמש מעל האדמה, וגם למים שמצויים מתחת לאדמה, ולכן יש לו חלק מעל האדמה וחלק מתחתיה.

לכיתה הכנסנו צלחת, שעועית אדומה יבשה, נייר סופג ומים. את הצלחת ריפדנו בנייר, הנחנו את השעועית היבשה שלנו והזמנו את החברים שלנו להשקות את השעועית. עקבנו אחרי השעועית במהלך השבוע ונרגשנו לראות את השורשון יוצא, ואת הנצרון, ושאלנו את החברים איפה נטמון את השעועית? באדמה כמובן!

בהגשת חומרים השבוע, החברים שלנו יצרו לעצמם חלקת אדמה מיוחדת משלהם מלאה בשורשים:

**איך**? בכיתה חיכו לנו קערות עם גואש בצבעי אדמה, חום צהוב אדמדם מעורבבים עם דבק, החברימות מרחו את הדף שלהם בעזרת מכחול וצבעו בצבעי האדמה, לאחר מכן פיזרנו סוגי אדמה שונים על הצבע וראינו איך גרגירי החול והאדמה נדבקים לדף, הוספנו חוטים - שורשים, תולעים ועוד כמה רעיונות מעניינים - והתרגשנו מחלקת האדמה שלנו!

זוכרים את פעילות השורשים שהוצאנו מהחול בשבוע שעבר? השבוע רצינו להמשיך את הפעילות, ומה גילינו בתוך הכלי עם החול? גבעול עם 2 עלים ירקרקים, התפעלנו מהיכולת של הגבעול לצמוח בחול, כי הרי השורשים והצמחים צומחים באדמה. הבנו שיש גם סוגי צמחים שיכולים לצמוח בחול, העברנו את הצמח לכלי אחר והמשכנו את הפעילות שלנו, אך השבוע הפעילות התרחבה, אחרי שסיימנו להוציא את כל השורשים והתולעים למיניהם, קיבלנו כף, ובקבוקון.

את הבקבוק מילאנו בחוטים שאספנו בעזרת הכף. גם נהנינו, וגם חיזקנו קשר עין יד, ואפילו שמרנו על הסביבה שלנו שלא תתלכלך, איזה בוגרים אה?

בשבוע הבא נתחפר לנו מתחת לאדמה ונגלה מה קורה באזור החשוך!

**מאחלות לכם סוף שבוע מלא באהבה **

**צוות שכבת הצעירים: חולוד, חוה, הילה, ענת וגבי**

## שכבת הבוגרים

השבוע המשכנו לעסוק בפרוייקט הג'ונגל שלנו, והפעם חקרנו קצת יותר את האקלים של הג'ונגל: חמים, לח וגשום! כזה הוא האקלים הטרופי. את הלמידה שלנו פיצלנו השבוע בין הפרוייקט לשבוע הגאווה! מיד נספר לכם על כך, רק נזכיר לא לשכוח בקבוקים מלאים וסדינים נקיים ביום ראשון.

# ביערות הטרופיים

בשבוע שעבר, שמנו לב שהצמחייה הצפופה בג'ונגל לוכדת את האוויר בתוכה, ובפנים נהיה חם ולח! השבוע סיפק לנו הזדמנות מצויינת מקומית לבחון זאת. אמנם אנחנו לא חיים בג'ונגל טרופי, אבל חם ולח פה בהחלט, והשבוע אפילו נהננו באחד הבקרים מטפטופי גשם. מה זה בעצם לחות?

חזרנו על ניסוי שביצענו מוקדם יותר השנה - גשם בצנצנת. חזרה על ניסוי מאפשרת לנו העמקה והתבוננות קצת אחרת. הצנצנת שלנו הייתה מלאה במים רותחים. "זה חם!". "זה עושה פצע!", "זה עושה כווייה"! אמרו הילדימות. בזהירות-בזהירות הושטנו אחד אחת יד בהשגחת המחנכת והרגשנו את האדים שנוצרו מעל הצנצנת, וכמה הם חמים. כשהורדנו את היד, הרגשנו שהיא קצת לחה ורטובה. לקחנו צלחת זכוכית, והנחנו עליה קרח - הרגשנו כיצד הצלחת מתקררת מיד. ומה קורה כשמניחים את הצלחת על הצנצנת? סגרנו את הצנצנת בצלחת. מהר מאוד ראינו שדפנות הצנצנת התכסו טיפות קטנות, שהלכו וגדלו עד שהתחברו וטפטפו למטה, כמו גשם על החלון! הרמנו את הצלחת, וראינו שגם היא מטפטפת מים כמו ענן! 

ביצענו ניסוי נוסף - כל קבוצה התחלקה לשתי קבוצות: אחת בכיתה הממוזגת ואחת בחצר. שתי הקבוצות רקדו בדיוק עם אותם שירים ותנועות, ואז התאספו בכיתה. שמנו לב, שחלק מהחברים שחזרו מהחצר היו עם שיער רטוב שנדבק לראש, וטיפות זלגו על מצחם של אחרים. מאיפה המים האלו? זוהי הזיעה שלנו! כשחם לנו, זוהי הדרך שלנו לצנן את עצמנו.

**ג'ונגל בקופסא:**

אחרי שבשבוע שעבר הכנו את שכבת האדמה, השבוע הוספנו לג'ונגל המיניאטורי שלנו את העצים שלו - הילדימות אחזו בגלילי הנייר וצבעו אותם, הדביקו מדבקות בריכוז. חזרנו לגוונים הירוקים שלנו וצבענו עלים אותם חיברנו לגלילים ויצרנו צמרות.

![](/img/pics/ג-ונגל-בקופסא.jpeg)

# גאווה בגן ילדי הטבע הדמוקרטי

> במקום רחוק וקצת מבודד
>
> היה גן ילדים מאד מיוחד.
>
> כל הילדים בגן המדובר
>
> נראו בדיוק אותו הדבר!

 לבשו את אותם הבגדים, את אותם התלתלים, את העיניים החומות ואפילו סנדלים אדומים. דיברו אותו הדבר, אהבו אותו הדבר…. בהתחלה זה היה נחמד בלי וויכוחים, בלי התפשרויות, ידענו בדיוק מתי כועסים ומתי עצובים, מה יעשה טוב ומה סתם יציק.… לכיתה נכנסה ילדה עם שיער ארוך ארוך ארוך, עיניים בהירות ונעליים כחולות… כל מה שאמרה היה מעניין ושונה, המשחק ריתק ואיתגר והשיח כאילו הגיע מעולם אחר. השונה הוא טוב, השונה עוזר לנו לצמוח וללמוד.

זה גם הוביל אותנו לחשוב: מה מיוחד בי?

**שיחקנו משחק**: כל מי שעם תלתלים לצד ימין, כל מי שעם שיער קצר לשמאל, כל מי שעם שיער חלק לשטיח. התבוננו אחד בשני, התאמנו תלתלים, ליטפנו וגילינו שיש חברים שקצת דומים לי. מה עוד? עיניים כהות ובהירות - פתאום שמנו לב לשוני בצבעים. אנחנו שונים.

האם יש איזשהו איבר או חלק בפרצוף שלנו שמייחד אותנו, שהופך אותנו לאנחנו?

בחדר אחר אורטל התעטפה בבד גדול  ורק הראסטות ביצבצו. כאשר נכנסה לכיתה, כולם ישר קראו שזו אורטל! איך ידעתם? הראסטות! הן סימן חיצוני שיכול לעזור לזהות אותה! חשבנו כל אחד מה מיוחד בנו: הילדימות בחרו פה, אף, שיער ואפילו אוזן (:

במקביל לשיח על הדמיון והשוני בינינו, דיברנו גם על הדברים שבנו שאנו גאים בהם. מה זו גאווה? שמחה על משהו שהצלחתי לעשות, שיצרתי בעצמי, שהבנתי. ילדימות אמרו שהם גאים שבחרו בגדים לבד והתלבשו. אחרים אמרו שהם גאים בציורים, וחלק גם התגאו בתבשילים שיצרו בארגז החול!

את שבוע הגאווה שלנו סיכמנו ביום חמישי במסיבת אהבה וגאווה בגן שלנו. בעינינו דווקא מסיבה זו היא אחד האירועים המשמעותיים בגן. אנחנו ב-2021 ועדיין חולקים מדינה עם חושך ואטימות.

העולם הנקי והמקבל של הילדימות נותן לנו לדבר על זהות ושוני בקלות ובפתיחות. הם לא כל כך מבינים למה צריך שבוע כזה - הרי המחשבות החשוכות רחוקות ממוחנו וליבנו. ובכל זאת, בעינינו דווקא זהו הזמן לעצור לרגע ופשוט להתבונן בשוני, בדימיון, במה אני טוב/ה ובמה חלש/ה, מה חבריי יודעים שאוכל ללמוד מהם.

את הבוקר שלנו פתחנו בציור צלליות של כל הילדימות על הנייר. לאחר מכן הכנסנו את הצלליות שלנו לכיתה, וניסינו לזהות כל אחת מהן - לחלק מהם היו רמזים בולטים כמו תלתלים או קוקו, אך בלי העיניים, האזניים, האף - היה מאתגר! כשמצאנו את עצמנו, כל אחד ואחת בחרו כיצד הם רוצים לצבוע את הצללית שלהם - בצבע אחד? הרבה צבעים? בגושים גדולים, או נקודות קטנות? בסוף קישטנו את החצר שלנו בצלליות הצבעוניות שלנו!

ובסוף היום קינחנו במסיבת חצר - מוסיקה כיפית וריקודים, ועמדת איפור מהנה של אחינועם שבה כולם בחרו כיצד הם רוצים להיראות.

**בשבוע הבא**: נציין את חודש הספר, ובמקביל נתחיל להעניק בחיות הג'ונגל!

**סופ"ש נעים!**

**צוות שכבת הבוגרים: מיכל, שיר, ימית ואורטל**
