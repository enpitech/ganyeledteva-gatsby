---
title: המסע למצרים
date: 2022-04-08T10:16:27.964Z
---
**שבת שלום לכל ההורימות!**

1. **פסח: חופשת פסח תתקיים השנה בתאריכים 15.4.22-23.4.22. נחזור לגן ביום א' 24.4.22.** 

**ארוחה חגיגית בגן**: ביום שלישי נחגוג יחד את חג הפסח ונערוך סדר פסח שכבתי בבוגרים וקבוצתי בצעירים. שעות הפעילות בגן יהיו כסדרן :) 

מה זה אומר? שבנוסף לפינוקים הקבועים ראובנה תכין לנו את סימני החג ועוד פינוקים, ואנחנו מצידנו נערוך שולחנות ארוכים במפות לבנות וקישוטים מן הטבע כמו שאנחנו אוהבים.

**מה צריך מכם/ן ההורים?**

* ביום שלישי לשלוח את הילדימות לגן בחולצה לבנה. (לא לשכוח כרגיל בגדים להחלפה).
* בדרך לגן עצרו והביאו אוצרות מהטבע שאיתם נקשט את שולחן החג - זה יכול להיות פרחים לא מוגנים, עלים יפים, ענפים שונים, איצטרובלים…
* אין צורך להביא תפו"א, ביצה וכו - אנחנו כבר דואגים לזה. 

2. **נחמה בביקור בגן**: עונת הכינים הגיעה… כמה הורים כבר דיווחו שאיתרו כינים, כדאי לשים לב אם הילדימות מתגרדים בראש ובצוואר. ובכלל רצוי בעונה זו לבצע סירוק כל יום אחרי המקלחת  כדי למגר את התופעה - פסח לפנינו ויש לנו הזדמנות להימנע לפחות מאחת המכות :)
3. **שמיכות שמיכות**: בסוף השבוע נחזיר לקראת פסח את כל שמיכות החורף לכביסה, נשמח אם ביום חמישי תכניסו שקית בד כדי שנוכל לארוז לכם בצורה נוחה בסוף היום. ממליצות להחזיר בחזרה מפסח שמיכות קלילות לקיץ. 



**שבת מנוחה,**

**צוות גן ילדי הטבע הדמוקרטי**

 

## שכבת הצעירים

האביב הגיע, ובשכבת הצעירים אנחנו מרגישות שהילדימות הקטקטים שלנו ממש פורחים וצומחים להם. השבוע הרגשנו שהם כבר מספיק בוגרים ומוכנים למסורת אביבית שלנו - ארוחות בחצר! בבוקר, הסככה המוצלת שלנו מאכלסת שולחן ארוך ועמוס בכל טוב ארוחת הבוקר שלנו. חלק מהילדימות מעדיפים לאכול בפנים, כמו שהם רגילים ובשקט בלי יותר מדי הסחות דעת מסביב, וחלק מהילדימות מעדיפים לאכול בחוץ ומיד לחזור לשחק בחצר אחרי כן. השבוע התבוננו בילדימות כדי לראות היכן הכי נוח לכל אחת ואחד לאכול - האם כשאני אוכלת בחצר קשה לי להתרכז באוכל ואני אוכלת פחות? האם יש יותר סיכוי שאסכים לעצור את המשחק בשביל ארוחה בחצר מאשר להתחיל להיכנס פנימה? את ארוחת הבוקר שלנו זה מאוד הקליל ושימח השבוע! שולחן האוכל הארוך והגדול הגיע גם בול בזמן כהכנה לשולחנות הסדר הארוכים, העמוסים והרועשים שהילדימות צפויים לחוות בשבוע הבא :)

עוד בענייני התבגרות אוכל, הוספנו לארוחת הבוקר משהו חדש מאתגר: טחינה בצלחת. כבר תרגלנו את תנועת הניגוב עם ממרח האבוקדו והשקשוקה הטעימים שראובנה מכינה, וראינו שהילדימות מתחילים לתפוס את העניין היטב. לכן כעת, במקום להכין יחדיו כריכי טחינה לכל השכבה בבוקר, כל ילדימה מקבל.ת שלוליונת של טחינה בצלחת, וכך אנו לומדות לנגב את הלחם שלנו בטחינה, להוסיף איזה ירק פנימה, לסגור ולקבל כריך בהתאמה אישית! גם את הירקות אנחנו אוהבים לטבול בטחינה: "גלידת טחינה" אנחנו מכנים את ה"ארטיק" הנוצר. הילדימות נהנו עד מאוד מהעניין החדש שמעוררת הטחינה בצלחת, ואנחנו יכולות לדווח שהם אכלו הרבה הרבה יותר!

**ומה עוד עשינו השבוע?**

זוכרים את פעילות ההחתמות עליה סיפרנו בשבוע שעבר - המשכנו גם השבוע לתרגל החתמה. כמו כל כישור, כדי ללמוד לעשות משהו עלינו לעשות אותו שוב ושוב ושוב ושוב… כבר משבוע לשבוע הרגשנו את הלמידה והצורות שיצאו לנו כבר הרבה יותר ברורות! אפילו הצלחנו אחרי שהדפים התייבשו, לשבת סביב הדף עם קוביות בצורות, ולהתאים לכל צורה את הקוביה המתאימה!

בבנייה בקוביות, שמנו לב במיוחד לצורות השונות: כשאני בונה בעזרת קוביות מרובעות, המגדל שלי יציב, ואפשר להוסיף עוד ועוד קוביות. אבל מה קורה אם אניח משולש או כיפה בקצה המגדל? האם אפשר להניח עליהם עוד קוביות? ניסינו, וגילינו שה"גג" שלנו הפך למגלשת קוביות! אי אפשר יותר להניח על השפיץ של המשולש קוביה נוספת, אבל אפשר להשכיב את המשולש, ועל הצד השטוח כן להמשיך לבנות. או שאפשר להניח את המשולש על השטיח, ולגלגל מהקצה שלו "קוביה" בצורת גליל, ולייצר לעצמנו מגלשה נהדרת!

עוד לקראת פסח, הוספנו לבצק שלנו כלי חדש - מערוכים! נהננו לרדד את הבצק שלנו, ואחד הילדימות גילה שעם הקצה של המערוך ניתן לטבוע בבצק צורה נוספת: עיגולים! הילדימות החלו לרדד את הבצק - "הכנתי פיצה!" נשמעו קריאות, ולאחר מכן לעטר אותו בעיגולים ("זה זיתים"!).

בשבוע הבא נמשיך בהכנות לחג,

**ובינתיים נחכה לכם ביום ראשון - לא לשכוח בקבוקים מלאים וסדינים רעננים!**

**צוות שכבת הצעירים - חוה, מיכל, עדי, בר, שיר, תמר ואולגה**



## שכבת הבוגרים

שבוע שמשי וחמים עבר עלינו בשכבת הבוגרים, האביב בשיאו וכבר התחלנו לחפש כיצד אפשר לקרר את הגוף - לפשוט בגדים ארוכים, לחלוץ נעליים ואפילו גרביים כדי שכפות הרגליים יתאווררו, לנוח בצל או לשחק קצת בשולחן המים. עוד אנחנו מקפידים.ות כמובן לשתות הרבה מים - אנחנו יודעים.ות שפיפי שקוף בריא לגוף! 

**מסע למצרים**

השבוע יצאנו למסע ארוך שנמשך שלושה ימים! 

ביום הראשון התכוננו למסע - סיפרנו לילדימות שאנחנו קופצים.ות לביקור במדינה רחוקה ומאוד מאוד חמה בשם מצריים. תהינו איך יהיה מזג האוויר במדבר, ביום חם ובלילה כשהשמש יורדת עשוי להיות קריר. שאלנו מה נארוז בתרמיל? בגדים קצרים ליום, וארוכים ללילה. מים, קרם הגנה, ספר לקרוא לפני השינה או בובה להירדם איתה. ומה לגבי מזון? חשבנו מה יקרה ליוגורט/ מעדן/ שוקולד בחום? יימס ויתקלקל. אז ארזנו מעט פירות, ירקות, שמן וקמח להכנת לחם. 

רגע, כיצד נגיע? דרך הים? באוויר? החלטנו שבטיסה נגיע מהר יותר. אבל כיצד נגיע לשדה התעופה? רכבת! קנינו כרטיסים ועלינו על הרכבת שלקחה אותנו ישר למטוס. בהמראה ראינו איך ישראל הופכת לאט לאט לקטנה יותר ויותר, כשהיינו בגובה העננים ידענו שעוד מעט נגיע. והופ, נחתנו במדבר!

ביום השני שוחחנו על המדבר - מה יש בו? חול, חול, חול ועוד קצת חול. לקראת ההליכה מרחנו קרם הגנה מפני השמש הקופחת, הוצאנו מהתרמיל גם כובע ולקחנו שלוק של מים. [ההליכה במדבר](https://youtu.be/vslsS-Uu5x4) הייתה קשה, היינו צריכים.ות ללכת בצעדים גבוהים כדי לא לשקוע בגבעות החול הענקיות. בדרך ראינו גמלים מתוקים, קקטוסים ופירמידות ענקיות. הלכנו גם כפופים נגד הרוח החזקה, ועזרנו לחברימות לעלות עליות תלולות. גם חיפשנו צל לשבת בו - זה היה מאוד מאתגר למצוא צל במקום שאין בו עצים. לבסוף ישבנו ליד סלע ענק שהגן עלינו מקרני השמש, והתחלנו להכין לחם. בגלל שלא היה לנו זמן לחכות שהלחם ייתפח, אכלנו מצות דקות. ביום האחרון למסע הגענו לאוהל ענקי, בו ערכנו [מסיבה מצרית](https://youtu.be/6XfwU31Z074) של ריקודי בטן ותנועות ידיים.

**יצירות מדבריות**

בהמשך לשיח על המדבר וההרפתקה במצרים, יצרנו בחומרים מוכרים עם שינוי מרענן. את הבצק המוכר צבענו בכתום, בארגז החול האהוב וגם בקוביות הכנו המון פירמידות.

ומה עוד? הכנו צבעים מהטבע. מה צריך? תבלינים, דף בריסטול לבן, דבק וגואש לבן.  לקחנו פפריקה אדומה וכורכום צהוב, כל אחד בנפרד ערבבנו עם הגואש הלבן ומעט דבק. הילדימות ציירו בעזרת דביקון על הדף, ויצאה לנו יצירה ריחנית שעוררה לנו את התיאבון :)

יצרנו גם בחול ודבק - ראשית, אספנו בדלי חול מארגז החול. כל ילדימה קיבל.ה קערה אישית עם חול, דף בריסטול, דבק לבן ודביקון. ציירנו בעזרת הדבק על הנייר, ולאחר מכן פזרנו את החול בעזרת האצבעות. לבסוף שפכנו את שארית החול למגש - וקיבלנו יצירה מדברית.  

מחכות לשבוע חדש אתכם, עם בקבוקים מלאים וסדינים רעננים!

**מאחלות לכם סופשבוע מצרי מלא בריקודי בטן,** 

**מכל צוות שכבת הבוגרים: אורטל, גבי, נופר, הילה, רוני, תמר ושגיא**