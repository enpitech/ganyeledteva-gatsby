---
title: על צבעים ושינויים
date: '2021-03-12T14:47:20+02:00'
---
**שבוע נעים לכולם!**

כמה הודעות קצרות לפני שניכנס לעומק העדכון השבועי שלנו:

* **משוב**: אנחנו ממש רוצים לשפר את חווית הקריאה של העדכון השבועי, כדי שנוכל לדעת איך, נשמח אם תקדישו לנו דקה וספרו לנו איך אתם חווים את העדכון השבועי. https://docs.google.com/forms/d/e/1FAIpQLSfw1ImwxlQAX4Od9up97rBfUDEE4O1ElCz10HyuLwG-BeSiiA/viewform
* **עגלות**: אנחנו מבקשים להזכיר שלא להשאיר עגלות בשטח הסטרלי, כדי שנוכל להשאיר מרחב בטיחותי. את העגלות יש לקחת הביתה בכל בוקר. בנוסף, מזכירים באיסוף להשאיר את העגלה מחוץ לכניסה כדי לא ליצור עומס. תודה על ההתחשבות! 
* **פורום הורים**: הפעם בנושא יחסים בין אחים. נשלח אליכם מייל ביום רביעי בו תוכלו להרשם למפגש. בבקשה שלחו לנו שאלות שתרצו שנדבר עליהם.

## שינוי במבנה השכבות:

רצינו לעדכן אתכם בשינוי שאנחנו מבצעות במבנה שתי השכבות, כל שכבה בנפרד.

השנה המבולבלת שעברה עלינו הותירה חותמה על הילדימות הנהדרים שלנו. הם נאלצו להתמודד בגבורה עם אתגרים עצומים, וכל אחד ואחת הגיבו בצורה אחרת. במקביל, במקום שכולם יקבלו בדיוק את אותם כלים במסגרת אחידה - הגן - כל אחד מהם בילה במסגרות שונות וקיבל כלים שונים. אם בדרך כלל בשלב זה בשנה אנחנו רואים השתוות מסויימת ביכולות או בצרכים בין ילדי השכבה, העדר הרציפות השנה מנעה זאת מאיתנו.

בגן שלנו אנו מאמינים שכשמרגישים שמשהו לא עובד, צריך לעצור רגע להתבונן ולחשוב מה אפשר לשנות כדי להחזיר את האיזון אל כנו, ואילו שינויים נדרשים בצורת העבודה שלנו. הרי כשיוצרים תנאים וסביבה טובים לילדים, הכל זורם מטבעו. כיוון שלא הייתה לנו שנה רציפה, לא הצלחנו להגיע למצב שהצרכים של הילדים באותו שלב.

הבנו שיש שני סוגים של צרכים הדורשים עבודה על תחומים שונים, וחילקנו מחדש את השכבה לפי צרכים. בחלוקה זו נוצרו לנו שתי קבוצות שפחות או יותר התחלקו לפי גילאים בכל אחת מהשכבות. יצויין שהחלוקה התקבלה בישיבות צוות מעמיקות והושקעה בה מחשבה משותפת מרובה. אנחנו מעריכות כי הקבוצות החדשות ימשיכו בהרכב זה כבר עד סוף השנה, אבל כהרגלנו אנחנו ממשיכות לעקוב ונבצע כמובן התאמות אם נראה ששיבוץ מסויים לא עובד.

מזכירות גם ששינויים מסוג זה חביבים עלינו באופן כללי בגן - הם מסייעים בבניית החוסן הנפשי של הילדימות וביכולת להתמודד עם שינויים, כאשר במקרה זה השינויים קטנים יחסית ומתבצעים בתוך קבוצה מוכרת של חברימות, מחנכות וחללים.

חיזוק רגשי נמצא עכשיו מבחינתנו בחשיבות הגבוהה ביותר, והפיצול נועד במידה רבה לעזור לילדימות להגיע למקום הכי נכון ומדוייק להם. בישיבות הצוות האחרונות הגענו להבנה שצריך לבצע שינוי נרחב. באופן זה נמנע תסכולים מיותרים ונוכל לתפור את הלמידה בצורה יותר מותאמת לכל ילד/ה.

השבוע כבר התחלנו לנסות את השינוי - חלקכם אולי כבר שמעתם על כך מהילדימות. הרגשנו שהילדימות מאוד נהנו ממנו, ואנחנו מצידנו הצלחנו להעביר תכנים בצורה הרבה יותר מותאמת לצרכים של כל אחת. לפתע הילדימות גילו חברויות חדשות פוטנציאליות, משחקים חדשים והיו הרבה יותר קשובים! לאור הצלחת הניסוי החלטנו להמשיך בו ולשתף אתכם. כל שכבה תקבל את חלוקת הקבוצות החדשה בקבוצת הווטסאפ שלה במהלך סוף השבוע - מוזמנים לעיין ולהתעדכן!

**שבוע נפלא!**

**אחינועם וכל צוות גן ילדי הטבע הדמוקרטי**

## שכבת הצעירים:

על שכבת הצעירים עבר שבוע צבעוני ואביבי ביותר, כאשר השבוע התעמקנו בשלל הצבעים המקיפים אותנו. 

הסתכלנו על האדניות שלנו והרחנו את הפרחים הצבעוניים שפרחו, השקינו את הצמחים שלנו בהמון אהבה ומים וחיזקנו את הקבוצתיות ואת השייכות לכל קבוצה. איך נראית הקבוצה שלנו? קצת חדשה כפי שניתן היה לקרוא למעלה!

כמה הודעות לפני שנתחיל:

* **שכבות**: האביב כבר נותן את אותותיו והימים מתחממים. בגן אנחנו מורידים שכבות במהלך היום לעתים קרובות. כדי להקל עלינו ועל הילדימות אנחנו מבקשות להלביש לילדימות מתחת לחולצה העבה חולצה דקיקה שנוכל להוריד במהירות, ומזכירות גם שמות על כל החפצים, כולל על הבגדים :)
* **הפתעות מן הטבע**: ועימו המון שינויים. הדרך לגן היא הזדמנות מצויינת להתבונן בסביבה שלנו, ונשמח אם גם השבוע תוכלו לאסוף בדרך לגן פרחים, עלים וענפים שאתם מוצאים בדרך לצורך פעילות שלנו בגן. כך גם תוכלו לדבר עם הילדימות באופן ישיר יותר על הפעילויות בגן והילדימות יוכלו להראות לחברימות את הממצאים שלהם בבוקר!
* **נוהל יום א**': מזכירות להגיע ביום ראשון עם סדינים נקיים ובקבוקי מים מלאים!

# צבעים בכל מקום

מה מקשט לנו את הסביבה? צבעים! יש צבעים בכל מקום! צבעיהם של העצים, של הפרחים שצמחו של העשבים השונים ואפילו של העלים שנשרו. השיח על הצבעים ליווה אותנו כל השבוע, וניסינו לחפש ולהתאים צבעים בכל דבר: בחברותא המחנכת הזמינה אותנו לפי צבע החולצה, בחצר חיפשנו צבעים ומצאנו המון, ובמפגש צבענו פרחים ותלינו אותם שיקשטו לנו את הכיתה!

בפעילויות בקבוצות קטנות פגשנו את צבעי הגואש והפעם הם הגיעו בלווייתפונפונים: הטבענו את הפונפון על הדף, ראינו את העיגול שנוצר ועשינו עוד ועוד עיגולים. המחנכת לקחה טוש ועברה מסביב ליצירה שלנו ובעצם ״תחמה״ לנו את היצירה כך שגילינו עולם חדש! לפתע גוש של מעגלים הפך לפרח צבעוני, או לכדורי גלידה בכוס ואפילו לדובון חמוד.

מה עוד צבעוני, בעל ריח נעים ופורח בעיקר באביב?

פרחים!

הפרחים הצבעוניים ביקרו אותנו בספר השבוע, "שלושת הפרפרים" מאת לוין קיפניס. זהו סיפור שמבוסס על חברות חזקה ולא מתפשרת המאפשרת המשכיות של השיח שלנו על חברות בגן. הספר מכיל הרבה מסימני האביב שאנחנו כבר רואים  ומדברים עליהם בגן: הפרחים, הפרפרים וגם מזג האוויר ההפכפך! הפרפרים מדברים אחד לשני בשיח נעים ולא מוותרים על היותם ביחד - זהו שיח שאנחנו מנסות להכניס גם לשכבה, הוא מחזק את הקבוציתיות ואת תחושת השייכות, מפתח את האמפתיה ומעודד את החברים לשמור על חבריהם ולתמוך בהם.

גם בגן ראינו את סימני האביב: ובחצר שלנו פרחו הפרחים שזרענו בט"ו בשבט. החברים האמפטיים שלנו חמלו על הפרחים ודאגו להם למים ולאהבה. ראינו איך כל יום החסה גדלה עוד קצת באדנית ואיך נבט לו גבעול קטן מזרע פלפל שטמנו באדמה!

**עוד קצת חברות**

בחצר פגשנו מדי יום את המסלול: סביב המסלול יש המון שיח ולמידה קבוצתית וחיזוק המשמעות של פעילות משותפת. מה אני עושה אם מזמינים חבר אחר למסלול? אם אני רואה חבר שמתקשה אולי אנחנו יכולים לעודד אותו. ואם יש חבר/ה שמתעכב/ת? נכבד את כולם, נגיש עזרה בעת הצורך ונעודד. מדי פעם גם נזכיר לחברימות שנעצרים באמצע שיש עוד הרבה חברימות שמחכים אחריהם לעבור את המסלול!גם במשחק דרמטי החברימות החלו ליצור אינטראקציות חברתיות: אנו רואות שיתוף פעולה בתוך משחק, שיח מפותח יותר סביב המשחקים, ואפילו פיתרון סיטואציות בין החברים, כמו בקשת עזרה ונתינת עזרה.

החברות באה לידי ביטוי גם בחגיגת יום ההולדת השבועית! השבוע חגגנו ליוני שלנו יום הולדת! היה ממש כיף לחגוג יחד - גם זו סיטואציה שמספקת לנו הזדמנות לחזק את הקבוצתיות. תודה ליוני על כל ההפתעות!

**בברכת שבוע חברי,**

**צוות שכבת הצעירים: חולוד, ענת, גבי, חוה, רבקה והילה.**

## שכבת הבוגרים

**שבוע טוב לכולם!**

השבוע המשכנו לעסוק באביב, העמקנו ואיתגרנו את משחק החצר, וגם ביצענו שינוי בשכבה שלנו!

על השינוי תוכלו לקרוא למעלה בחלק שמוקדש לכך, ולגבי היתר מיד נרחיב, אחרי הודעות קצרות:

* **אביב**: מזג האויר משתנה במהירות במהלך היום. הילדימות מרגישים שחם להם ורוצים לפשוט שכבות - על מנת להקל עלינו ועליהם נשמח אם תלבישו אותם בשיטת ה"בצל", ותוודאו שיש "קליפה" דקיקה מתחת לחולצה החמה. וכמובן, שמות על הכל :)
* **נוהל יום א'**: סדינים נקיים ובקבוקים מלאים!

אז מה היה לנו השבוע בשכבת הבוגרים? משחקי החצר שלנו השתדרגו, ועבדנו המון על האתגרים החברתיים והקבוצתיים שלנו. איך עשינו זאת? הרבה באמצעות משחקים קבוצתיים ועבודה משותפת.

# על מסלולים וקוביות

בחצר בנינו מסלול ארוך בעזרת הג׳מבורי, דאגנו לפנות את השטח מצעצועים שיכולים לפצוע אותנו אם ניפול, לשים לב שמשטח רך פוגש אותנו אחרי קפיצה, ושהמסלול יציב! עבדנו בשיתוף פעולה תוך כדי דקלום: "עבודת צוות ,עבודת צוות". הנענו את הג׳ימבורי ווידאנו שהמסלול יהיה מעניין וגבוה כי הכי כייף לקפוץ!

כשהסברנו איפה ההתחלה והסוף הבנו שזו פעילות שדורשת סדר ומשמעת. על המסלול עולים חברים לפי הסדר: מחכים בתור, ממתינים שחבר יגיע למקום המסומן ורק אז חבר נוסף מצטרף. כשעולים אנחנו תמיד בודקים: האם המסלול פנוי? האם הסביבה פנויה? למסלול עולים רק מכיוון אחד ואם נופלים מוודאים שאין חבר מאחור והופ עולים חזרה.

כל ״ההגבלות״ האלה תפקידן לשמור על הבטיחות שלנו כי ברגע שלא נשמור על סדר נוכל ליפול או להפיל חבר וחלילה להפצע. אנחנו משתדלות להציג את ההגבלות כשאלה, כדי שהילדימות ילמדו בעצמם לבדוק האם השטח פנוי או המסלול בטיחותי.

בנוסף לכל חבר יש את הזמן להתנסות - ליפול ולחזור, ללכת לאט או מהר מבלי שאף אחד ילחץ או יזרז. אנחנו מכבדים את האחר ואת הדרך שלו. כשחברימות מתעכבים, אנחנו מעודדים אותם ובודקים האם הם זקוקים לעזרה.

החברים כל כך אהבו את המסלול שעשינו אותו טריליון פעם. ולבסוף הוא הוביל אותנו היישר להפסקת מים - דרך נפלאה לאיסוף החברים.

הילדימות כל כך הושפעו מהמסלול שהם יצאו לעצמם מסלול קוביות מדוגם בעצמם: הקוביות הגדולות יצאו משנת החורף שלהן ויצרו מסלול ארוך-ארוך. הילדימות התחילו את התנועה בהליכה והמשיכו בזחילה, תוך שמירה על שיווי משקל ואפילו על חוקי המסלול מבלי שאף מחנכת תדרוש. זה היה מדהים לראות את הרצון שלהם לקיים מסלול סביב הכללים ואף העירו לחבריהם שעקפו או הפריעו. 

ומה עוד אפשר לעשות בקוביות? בקבוצה קטנה הילדימות בנו מחנה ונכנסו פנימה. להעמקה הוספנו קוביות בינוניות וקוביות קטנות - מדהים איך בכל שלב הילדימות הצליחו לפתח את המשחק שלהם ולהוסיף אלמנטים שונים. למשל, המחנה גבה ונוספו לו חלונות. הקוביות הקטנות שימשו כדמויות ותוספת בנייה. קבוצה אחרת בנתה סירה שהקוביות הבינוניות היו המשוטים שלה, ובפעם אחרת נבנתה מכונית בשילוב סוגי הקוביות השונים. כיף כל כך לראות את הילדימות חושבים מה אפשר לעשות עם הקוביות ומשתפים פעולה בביצוע!

בשבוע הבא נבסס את החלוקה המחודשת שלנו לקבוצות, נמשיך להעמיק את המסלולים שלנו ומשחקים חברתיים, ונתכונן למסע לעבר ארץ הפירמידות! בינתיים שולחות לכן בקבוצה את התיעוד הויזואלי של השבוע שלנו, כהרגלנו. 

**בינתיים, שבוע נפלא!**

**צוות שכבת הבוגרים: אורטל, מיכל, שיר, ימית, רוני ותמר**
