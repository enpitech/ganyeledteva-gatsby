---
title: משפחה שכזו
date: 2024-02-17T09:48:43.585Z
---
**הי הי לכל משפחות הגן שלנו,**

היה מרגש אתמול לארח את המשפחות המורחבות של השכבה הבוגרת אתמול בגן ולראות את הילדימות מובילים אותם למקומות האהובים עליהם, ויוצרים איתם יחד מתנות משפחתיות! הילדימות עמלו כל השבוע על הכנת המטעמים והכיבודים והיו נרגשים מאוד מהחגיגה, על כך תקראו בהמשך.

השכבה הצעירה - נשמח לשמוע כאשר סבאסבתא מקבלים את הברכות ששלחנו להם ליום המשפחה!

תזכורת קטנה בטרם נעבור לעדכון:

* **בחירות מוניציפליות**: ב-27.2.24 יתקיימו בחירות ברשויות המקומיות. זהו יום שבתון והגן יהיה סגור בו.



**שבת חורף נעימה,**

**עומרי, אחינועם וכל גן ילדי הטבע הדמוקרטי**



## השכבה הצעירה

השבוע עסקנו המון במשפחה, הבית והגוף שלנו. עם השיבה לגן האהוב שלנו זו היתה הזדמנות נהדרת לדבר על המקום בו אנחנו נמצאים, הכיתה והחצר. מה יש לנו בכיתה? שולחנות וכסאות, כוורת מלאה במשחקים אהובים, בובות, שטיחים. בהמשך דיברנו על הבית שלנו, היכן אנחנו גרים ומה יש בחדר שלנו. יש משחקים? מיטה? מזרן? והחדר שלנו- היכן הוא נמצא? בתוך הבית שלנו! ומה זה בית בעצם? יש בו קירות? חללים? שירותים ומקלחת? 

בהמשך לשיח על הבית שלנו התחלנו לחפש מקומות שנוכל להפוך אותם לבית או מחסה. התבוננו בשולחן שבכיתה וראינו שאפשר לזחול תחתיו ואז יש לנו מחסה- מעל הראש שלנו! ואם נוסיף שמיכה יהיו גם קירות! מה עוד יכול להפוך לבית? בית העץ בחצר המופלאה שלנו והסככה השומרת עלינו מפני הגשם! הגשם שהגיע שוב לקראת סוף השבוע גם נתן לנו הזדמנויות לבדוק את איכות המחסים האלה, להסתתר תחתיהם ולהתבונן בטיפות הנופלות ובשלוליות הנוצרות! 

בהמשך שוחחנו עם הילדימות גם על הגוף שלנו- דיברנו על הבסיס של הגוף שלנו, כפות הרגליים והבהונות- הם המיצבים של הגוף שלנו, הם שעוזרים לגוף שלנו לנוע ולעבור ממקום למקום. כשקופצים ומנתרים אנחנו משתמשים בכפות הרגליים ובקצות הבהונות. קיפצנו לנו בחצר בין השלוליות ובכיתה במפגש, הלכנו לאט ומהר ישר ובמעגלים, רגליים צמודות ובפישוק.

אחד התרגולים האהובים עלינו לתרגול הליכה בפישוק הוא מסלול הבקבוקים. לקראת הפסקת המים, המחנכת מסדרת את כל הבקבוקים שלנו במסלול, והילדימות הולכים עם רגליים בפישוק מעל הבקבוקים - עד שהם מוצאים את הבקבוק שלהם, וחוזרים למקום! איזה כיף!

**חומר, יום האהבה ומה שביניהם:)**

השבוע הילדימות פגשו בחדר האומנות שלנו לבבות נייר שנגזרו על גבי השולחן שנעטף במפת נייר גדולה. כל אחד מהילדימות קיבל פונפון צבעוני אותו הם טבלו בגואש ומרחו על גבולות הלב. חלק מהחברימות השתמשו באצבעות, אחרים בפונפונים, חלקם בקצות האצבעות וחלקם עם כל כף היד! כשסיימנו הרמנו את הלבבות והתגלתה צורת הלב על גבי מפת הנייר הגדולה! נוצרו לנו שני לבבות! לב הבריסטול הצבעוני, והלב הלבן מוקף הצבע על הדף הגדול!

ניפגש ביום ראשון לשבוע נוסף של בית, משפחה וחומר - לא לשכוח בגדים ספייר, סדינים נקיים ובקבוקים מלאים!

שבת מנוחה,

**צוות השכבה הצעירה - הילה, נגה, יהודית, נעמי, שירז, גבי, ענבר, ואלמוג**



## השכבה הבוגרת

\
השבוע עברנו בהדרגה מהשיח שלנו על העצים לשיח על המשפחה. איך זה בכלל קשור? אם בשבועות הקודמים דיברנו על חלקי העץ - השורשים שהם הבסיס, הגזע האיתן שממנו יוצאים הענפים, ומהם העלים, הפרחים והפירות - עברנו קצת לדבר על הגוף שלנו. כפות הרגליים והבהונות שהן הבסיס, הגוף כמו גזע והידיים והראש הענפים, הפרחים, הפירות… ומה עוד מחזק אותנו ונותן לנו כוח? אוכל ומים! אמרו הילדימות - ממש כמו הצמחים! יש עוד משהו שמחזק אותנו, שעוזר לנו כשאנחנו עצובים? חשבנו שהמשפחה שלנו, החברים שלנו, האנשים שאוהבים אותנו גם נותנים לנו הרבה כוח!

ומה ניתן להם בחזרה? נזכרנו שהשבוע יגיעו בני המשפחה המורחבת שלנו - סבים, סבתות, דודים ודודות - להתארח בגן. ומה נכין כדי שיהיה לכולנו גם חמים בבטן ולא רק בלב? החלטנו להכין הרבה כיבודים מתקתקים וטעימים.

ביום ראשון החלטנו להכין מטעם שאנחנו אוהבים במיוחד: כדורי תמרים! לקחנו מחית תמרים, הוספנו לה קמח שקדים, ערבבנו וערבבנו כדי ליצור מחית אחידה עד שהיא נהייתה מספיק חזקה כדי ליצור ממנה כדורים. גלגלנו כדורי תמרים וטבלנו אותם בקוקוס.

ביום שני הבאנו לכיתה הרבה בננות, יחד קילפנו אותן ומעכנו אותן. מה צריך להוסיף להן כדי שיהפכו לעוגה! החברימות מיהרו לענות: סוכר! כדי שתהיה מתוקה! טעמנו קצת מהבננה וחשבנו, הבננה מתוקה? כן! זה מספיק מתוק בשביל עוגה? החברימות חשבו שלא, ולכן הוספנו עוד קצת סוכר, אבל לא יותר מדי… מה עוד צריך בשביל להכין עוגה? קמח! הוספנו קמח, וחשבנו האם זה מספיק בשביל שהעוגה תתפח? לא! צריך שמרים! אמרו הילדימות. הסברנו ששמרים עושים עוגת שמרים, אבל יש עוד הרבה סוגים של עוגות - והפעם אנחנו מכינים עוגה בחושה, שלא מתפיחים אותה מראש, ולא צריכה שמרים. לה אנחנו מוסיפים אבקת אפייה וסודה לשתייה! הוספנו גם קצת שמן וביצים שירטיבו עוד קצת את העוגה, והילדימות ערבבו, ערבבו וערבבו! לבסוף שפכנו את הבלילה שנוצרה לתבנית, והלכנו יחדיו להכניס את העוגות לתנור!

ביום שלישי התחלנו להכין עוגת גזר! קילפנו יחד את הגזרים, וגיררנו וגיררנו במגררת, עד שהייתה לנו ערימה יפה של גזר! זה לקח לנו המון זמן, והחלטנו להמשיך את העוגה ביום אחר (במיוחד כיוון שכמו מדי יום שלישי, נותר לנו גם הר שעועית ירוקה להכין לראובנה!)

ביום רביעי סיימנו את העוגה - כמו בעוגת הבננות, הוספנו סוכר, קמח, אבקת אפייה וסודה לשתייה, מיץ תפוזים וקצת תבלינים, והכנסנו לתנור.

במקביל, הכנו בצק פריך! נזכרנו שאנחנו כבר מכירים עוגות שמרים, עוגות בחושות, ויש גם עוגות ועוגיות שמבוססות על בצק פריך! מכינים אותו לרוב מחמאה/מרגרינה, קמח וסוכר, אבל אנחנו גם הוספנו מחית וניל מתקתקה שנראות בה נקודות שחורות - אלו הם גרגרי הוניל! ערבבנו וערבבנו, יצרנו כדור ענקי, רידדנו היטב, והבאנו קורצני עוגיות כדי שלעוגיות שלנו יהיו שלל צורות!

בחמישי היה לנו יום ממש מבולבל. הילדימות כבר מספרים על כל מיני סימני אביב בחוץ: חלק כבר ראו כלניות, כולנו כבר טעמנו חמציצים! ובכל זאת - בחוץ קר וגשום כמו חורף! מאוד רצינו לשחק קצת בחצר, וכל הבוקר יצאנו כשהגשם הפסיק, נכנסנו כשהוא חזר, ושוב יצאנו ושוב חזרנו… אביב מבולבל! הם אמרו. "אני לא מבולבל!", טען אביב כ. כולנו התגלגלנו מצחוק, ונזכרנו שיש לנו כבר שני אביבים משל עצמנו, והאביב שבדרך עלינו בכלל כבר אביב שלישי!

וביום שישי הגענו נרגשים לקראת הביקור הצפוי בסוף היום! שיחקנו והתכוננו, עד שלבסוף הגיעו כל האורחים שלנו, ואנחנו קיבלנו אותם בהתרגשות רבה!

בשבוע הבא נמשיך לחקור את הגוף שלנו, הבית שלנו והמשפחה שלנו, וכמובן נתחיל לחפש סימני אביב נוספים.

ניפגש ביום ראשון - לא לשכוח בגדים ספייר, מגבונים לחודש פברואר אם טרם הבאתם, סדינים נקיים ובקבוקים מלאים!

שבת מנוחה,

**צוות השכבה הבוגרת: חוה, רוני, לילה, מיכל, מייקי, נגה, עמנואל ולין**