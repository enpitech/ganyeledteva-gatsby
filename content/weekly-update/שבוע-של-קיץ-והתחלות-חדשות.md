---
title: שבוע של קיץ והתחלות חדשות
date: '2020-05-16T14:40:15+03:00'
---
**שבת שלום לכולכם,**

**רוצה לספר לכם שהיה לנו שבוע מושלם!**

כל כך שמחנו לראות את הילדימות חוזרים אלינו בנוכחות כמעט מלאה, ומשתלבים במהירות כזו. מדהים כמה הילדים סתגלתנים. בסיומו של שבוע אני יכולה להגיד כי כלל הילדימות כבר השתלבו וחזרו לשגרה.

ההכנות לקראת החזרה היו מאוד מורכבות, ונמשכו שעות ארוכות ארוכות... החלטנו לקחת את המתווה (המסורבל) שקיבלנו ולהפוך אותו, כמו שאנחנו אוהבים, להזדמנות. החלטנו "להגשים" כמה חלומות ולעשות "שיפוץ" קטן בגן ובהתנהלות. השינוי הצליח מעל למצופה, והצלחנו לשלב את כל התכניות החינוכיות שלנו בסדר החדש.

שמחים לספר לכולכם כי ויקה אהובתנו ילדה את בתה השניה, ממש באותו היום שכולנו חזרנו לשגרה. מתגעגעים, אוהבים ומאחלים לכם נחת והרבה אהבה!

לצערנו, שירז לא תגיע בתקופה הקרובה לגן מטעמים בריאותיים. מאחר ואנחנו שומרים על פרטיותה לא נוכל לשתף בפרטים, אך נציין כי כנראה שלא תגיע בתקופה הקרובה. לגבי פרטי ההתקשרות נשלחה להורי הבוגרים הודעה בקבוצה שלהם. אנחנו מאחלים לשירזי שלנו הרבה בריאות והחלמה מהירה וטובה - אוהבים ומתגעגעים מאוד.

**שבת מנוחה, שמחים לחזור להיפגש,**

**אחינועם, צחי וכל צוות גן ילדי הטבע הדמוקרטי**

**<br>**

## שכבת הצעירים

איך מסכמים את ההתרגשות של שבוע ראשון של חזרה לגן אחרי תקופה כל כך ארוכה? כמה התגעגענו! בכניסה לגן היתה התרגשות גדולה. זו היתה חוויה מעצימה לקבל ילדימות שמדלגים בקלילות לעבר החצר, הכיתות הממתינות, והמחנכות והחברימות המצפים.

**מוכר אך שונה**

הילדימות נכנסו לגן ומיד ראו שהגן הוא אותו גן – אבל לא בדיוק. אם פעם יכולנו להיכנס עם ההורים ולהיפרד בכל מקום בגן, עכשיו אנחנו נפרדים מההורים במרחב קטן בחצר, מוקף סדינים. אנחנו מניחים את התיק, חולצים נעליים, לוקחים את הבקבוק ונכנסים לאגף שלנו בגן – זה שמסומן בדגל הכחול-צהוב שלנו. יש לנו חצר משלנו, אותה אנחנו לא חולקים עם הבוגרים. כשאנחנו נכנסים, אנחנו מיד הולכים לחלל של הקבוצה שלנו – הצהובים לצהובים, הכחולים לכחולים – אבל לא לפני שמנפנפים לשלום לשושנה בלול שלה ולחברימות מהקבוצה השנייה, דרך הפתח בוילון הבד המפריד בינינו!

בכלל, הגן נפתח עם המון שינויים - לא רק בחלל אלה גם בהתנהלות שלנו מול הילדימות .

למשל, כשנכנסים לגן, מיד שוטפים ידיים. כשאנחנו מחליפות לילדימות חיתולים, אנחנו עוטות כפפות. הילדימות הופתעו מהידיים הכחולות המחתלות אותם - לכן דיברנו על התפקיד שלהן (של הכפפות הכחולות כמובן), והפכנו אותן למשהו יותר משחקי. שפכנו פנימה קצת מים וראינו שהם לא יוצאים - הכפפה אטומה! במה עוד אפשר למלא אותן? באוויר! ניפחנו וניפחנו עד שנוצרו בלוני כף יד מצחיקים שנתנו לנו הזדמנות לחזור על שמות אצבעות היד. יצרנו שרשרת ארוכה ותלינו יחד בעזרת סולם גבוה לקישוט החלל .

שינוי נוסף בהתנהלות שלנו הוא שאנחנו אוכלים עכשיו ארוחות בוקר בקבוצות קטנות יותר – במסגרת האחוות שלנו. כמה כיף ואינטימי! הקבוצה הצהובה מתחלקת לקואלות הטפסניות ולסוריקטות העירניות, והקבוצה הכחולה – לפילים הרועמים ולקיפודים הפטפטניים.

ומה עשינו עם השאריות מארוחת הבוקר? כמובן שחילקנו גם לשושנה! בתמורה, בסוף השבוע, שושנה הכינה לנו הפתעה עגלגלה ולבנה. אבל איך אפשר לראות אותה? זרקנו לשושק'ה קצת אוכל לפינה השנייה של הלול, ראינו אותה קמה ורצה אל האוכל, וכך זכינו להצצה בביצה עליה היא דוגרת!

ואפרופו חיות – נטע מהקבוצה הצהובה הביא לגן השבוע המוני זחלים לבנבנים – זחלי משי – ועלים מעץ התות של סבא וסבתא מרחובות. כולנו הצטופפנו סביב הקופסה שלהם, הוצאנו אותם וראינו איך הם אוכלים בזריזות ומייצרים חורים ענקיים בעלים, וכיצד עם המון הרגליים שלהם הם נדבקים חזק חזק לעלים!

**מפגשי הבוקר**

במפגש הבוקר של הכחולים בירכנו את השמש לשלום והקשבנו בשקט בשקט לקול הציפורים המגיע מהחלון. שרנו "[בוקר, שמש, אור, אור](https://www.youtube.com/watch?v=OP4iF6RYOoE)" וצעדנו עם "[איזה בוקר נהדר](https://www.google.com/search?client=firefox-b-d&q=%D7%90%D7%99%D7%96%D7%94+%D7%91%D7%95%D7%A7%D7%A8+%D7%A0%D7%94%D7%93%D7%A8)" הישר לגן. סיימנו בהנפת מטה קסמים והפכנו לחיות שונות ומשונות עם השיר "[אילו הייתי](https://www.youtube.com/watch?v=DnRCI8aLt_Q&list=RDaM856Z3t_l0&index=1)". בין לבין פגשנו את הפילים, [והנשר](https://www.youtube.com/watch?v=gHIYOUdcfxs&t=9s) והשתעשענו עם במבה לרולי.

במפגש הבוקר של הצהובים, חזרנו לשירים האהובים והמוכרים שלנו – הסתובבנו סביב עצמנו ב"[מסביב לעץ התות](https://www.youtube.com/watch?v=7VpIEdeWKqI)", הסתדרנו בשתי שורות לאורך הקירות לביצוע "[הנשר](https://www.youtube.com/watch?v=gHIYOUdcfxs&t=9s)", וקינחנו ב"[אדון שוקו](https://www.youtube.com/watch?v=4Ij1CaPrQio)" וב"[אפו איתי תי יה](https://www.youtube.com/watch?v=6Wt-J3AiLag)". יום אחד, אחרי שתרגלנו את התנועות בביצוע הרגיל שלנו, שמנו גם ביצוע מהיר של השיר, וניסינו לעשות הכל מהר! אחרי שוק ראשוני, הילדימות התגלגלו מצחוק כשכולנו התחלנו לנסות לעמוד בקצב וכל הזמן התבלבלנו!

**פעילות בחומרים**

פגשנו בחימר המופלא – הערנו אותו ממשכבו בשמיכה שלו, הרחנו אותו, מעכנו, מרחנו, גירדנו וגילגלנו אותו. כשנוספו מקלות ארטיק וחותכנים לפעילות - נפתחה עמדת חיתוכים, בה תרגלנו חיתוך ב"סכין". היה מדהים לראות אותם כל כך מרוכזים בעשייה, וקשה לנתק אותם מהחימר כשהגיע הזמן לסיים. הילדימות שמו לב לתחושה היבשה בידיים כשהחימר מתייבש וכמה חלקלק הוא תחת המים.

בחצר, תרגלנו פעילות ניקיון – המחנכות מרחו על החלון של שושנה צבע ידיים, והילדימות ניסו לנקות אותו במגבונים עם מים וסבון, עד ששוב יכולנו לראות את שושנה!

**הודעות ועדכונים**

\- **נוהל יום ראשון**: מזכירות שכרגיל, יש להביא סדין נקי ובקבוק מים. חשוב מתמיד לא לשכוח, כיוון שבשל המצב אין לנו סדינים ובקבוקים של הגן.

\- **חליצת נעליים**: כיוון שכרגע אין כניסה עם סנדלים ונעליים לגן, הילדימות חולצים אותן בכניסה ומכניסים לתיק. חלקם אפילו כבר די מתורגלים בזה ועושים זאת על דעת עצמם. לחלקם עוד קצת קשה עם זה, ולכן ממליצות, במיוחד למי שמגיעים למשל בעגלה, במכונית או באופניים, להגיע כבר ללא הסנדלים - זה ייקל ויקצר את הפרידה!

\- **חם, חם חם**: הקיץ כבר הגיע! מהר מאוד אנחנו מגיעים לשלב החם של היום, ולכן הקפידו למרוח לילדימות קרם הגנה בבקרים ולהלביש לילדימות חולצה קצרה בבוקר, אפילו אם נראה לכם שקריר. ממליצות למי שטרם עשו זאת, להביא לילדימות שמיכות דקות דוגמת טטרה או פיקה.

\- **שמיכות ושאר ירקות**: בגן נותרו עוד כמה שמיכות חורף שכבר איננו זקוקים להן - אנא איספו אותן. גם חלק מהמגירות נותרו מלאות עוד ממרץ - אם תחפשו, אולי תמצאו בהן כמה אוצרות אבודים… 

\- **עגלות**: מזכירות שפינת העגלות סגורה עד להודעה חדשה. קחו זאת בחשבון בהגעה לגן ובאיסופים. 

**שיהיה שבוע טוב וקיצי לכולנו!**

**אלינור, ימית, מיכל ואורטל**

**<br>**

## שכבת הבוגרים

הגן שלנו כבר לא סגור! ביום הראשון שמחנו והתרגשנו להיפגש עם כולם שוב, וגם הילדימות הגיעו מרוגשים לחזור לגן - היה ניכר שהם ממש התגעגעו לחברימות ולצוות. בכניסה לגן חיכינו בקוצר רוח ונדהמנו לראות כמה הם גדלו בחודשיים האלו!

**הילדימות נכנסו לאותו הגן, אבל אחר:**

לאחר הפרידה מההורים נכנסנו לגן דרך החצר והלכנו לשטוף ידיים בכיור החדש שליד פינת התיקים הישנה :) הילדימות אמרו " אבל הידיים נקיות, אני לא רואה כלום!" כך נולד שיח פורה סביב חיידקים ווירוסים. אחרי שטיפת הידיים כל קבוצה נכנסה לכיתה שלה - זיו חיכה לאדומים בכיתה האדומה וטניה חיכתה לוורודים בכיתה הוורודה. הילדים נכנסו לכיתות מלאות שמחה וגעגוע, שירים ומשחקי רצפה, בצק והמון הפתעות.

הזמן שלנו בחצר היה פורה במיוחד - עכשיו יש לבוגרים חצר משלהם! המשחקים גם חולקו ל-2, חלק לקבוצה האדומה וחלק לקבוצה הוורודה. אחד החברים שאל: "למה חילקתם את המשחקים?" מהר מאוד קפצו הילדימות והסבירו שאנחנו שומרים על הנקיון ושומרים על המשחקים מהחיידקים ואפילו סיפרו שלפני הקורונה היינו עושים סלט חברים והיום אנחנו כבר לא! החברימות התרגלו מהר מאוד לרעיון ואפילו אהבו אותו ממש. מנגינות נעימות תמיד עטפו אותנו בחצר וזה עשה לנו שמחה בלב!

# הקבוצה הוורודה

בחברותא דיברנו על השינויים בהתנהלות ובמרחב, ולכך נוסף גם שינוי מרגש נוס – האחוות שלנו: אחוות הפינגווינים ואחוות האריות. דיברנו גם על התקופה הארוכה שבילינו בבית ושאלנו: האם יכולנו להיפגש עם משפחה? עם חברים? לצאת לטייל? עדיין לא! מי יודע למה?

החברים כבר ידעו את התשובה והסבירו לנו טוב מאוד שזה לכלוך שקוף שאנחנו לא יכולים לראות, וכדי לסלק את הלכלוך צריך לשטוף ידיים הרבה פעמים ובצורה יסודית! הילדימות גם סיפרו כמשתעלים או מתעטשים, עושים זאת לתוך המרפק.

המפגשים שלנו היו חוויתיים: רקדנו, צחקנו ושיחקנו במשחק האהוב שלנו: מקל הגורל, שמסתובב ומצביע בכל פעם על ילד אחר.

זוכרים שהבאתם לנו תמונות של הבית? עשינו בהן שימוש חוזר, וכל אחד לקח את התמונה של הבית שלו ושיתף את החברים איך הוא העביר את הזמן, וגם סיפר לנו מה יכול לעזור לו כשהוא מתגעגע - לפעמים יכול לעזור חיבוק, לפעמים יכול לעזור משחק שאנחנו אוהבים במיוחד, ואפילו לשבת בצד כמה דקות עם הבקבוק בשקט יכול מאוד לעזור!

אחרי המפגש חזרנו לטקס המזרנים האהוב, וזה כיף במיוחד כי אנחנו יחפים ויכולים לקפוץ על המזרנים שלנו!

**עבודה בחומרים**

השבוע חזרנו לעבוד בגואש. הכנו שלטים לאחוות שלנו באמצעות החומר הנפלא הזה. הרגשנו איך הוא נמרח על הדף, ואף טבלנו רגליים וידיים והרגשנו את הקרירות שלו.

# הקבוצה האדומה

בחברותא במהלך השבוע דברנו על השינויים הרבים שקרו בגן. הילדימות שיתפו שהם היו בבית הרבה זמן בגלל הקורונה. שאלנו: מה זה קורונה? והתשובות היו מגוונות:

" זה שאסור לשחק בגינה". "קורונה זה כשמשתעלים וחולים". "כשעושים אפצ'י שמים פה על המרפק". ועוד...

את המפגשים שלנו התחלנו בנשימות עם מוזיקה מרגיעה: ישבנו בישיבה מזרחית, הנחנו את היידים על הברכיים, יישרנו את הגב כמו קרש חיתוך, ואז הכנסנו אויר לגוף – ניפחנו את הבטן כמו בלון - והוצאנו את כל האויר לאט לאט, כמו שמוציאים אויר מבלון. כך ספרנו עשר נשימות, ואמרנו "נמסטה| לכל הילדימות בנפרד.

אחרי שנרגענו, התחלנו לצחוק צחוק מתגלגל - מעגל צחוק! כל אחד בנפרד צוחק עד שכולנו נדבקים בצחוק ומתגלגלים מצחוק. כולנו יחד צוחקים ומתחילים את הבוקר שלנו באנרגיות חיוביות וזה בדיוק הזמן לשמוע את השירים שאנחנו מכירים, כמו "[איזה בוקר נהדר](https://www.youtube.com/watch?v=-7sRSc29WaQ)", "[מקרנה](https://www.youtube.com/watch?v=uZW4vbIstoo)" ו"[שיר הספורט של קופיקו](https://www.youtube.com/watch?v=zU2aJU0EP_s)".

דיברנו על זה שפעם, לפני הקורונה, שכבת הבוגרים הייתה עושה סלט חברים, והיום, בגלל הקורונה, כל קבוצה נמצאת בחלל שונה ואנחנו כבר לא מתערבבים. בתוך הקבוצה האדומה יש לנו שתי אחוות – אחוות הטיגריסים ואחוות הציפורים. האחוות יושבות לאוכל ארוחות בנפרד, וגם סלסלות המים שלנו נפרדות.

וכמובן, כל מפגש סיימנו בשיר "[אלף כבאים](https://www.youtube.com/watch?v=2dgOhxgFios)" האהוב.

**עבודה בחומרים**

ציירנו על דף גדול את החיות, וכל אחווה צבעה את החיה שלה בצבעים צבעוניים במיוחד. בזמן הצביעה היה שיח פורה בין הילדימות. אחד הילדים שם לב שהצבע הלבן לא עובד וניסנו לחשוב יחד: האם הוא באמת לא עובד או שבגלל הדף הלבן לא רואים את הצבע? החלטנו לעשות ניסוי - לקחנו דף שחור וראינו שפתאום כן רואים את הצבע הלבן!

**הודעות ועדכונים**:

\- מזכירים שמחר יום ראשון, כלומר – לא לשכוח להביא סדין נקי!

\- שימו לב, אנחנו לפני שבוע חם במיוחד. אנא הקפידו למרוח הבוקר את הילדימות במקדם הגנה, להביא בגדים מתאימים לעונה ולא לשכוח בקבוקי מים מלאים. 

\- בגן נותרו עוד כמה שמיכות חורף שכבר איננו זקוקים להן - אנא איספו אותן.

\- מזכירות שפינת העגלות סגורה עד להודעה חדשה. קחו זאת בחשבון בהגעה לגן ובאיסופים.

**מחכים לכם שוב בהתרגשות,**

**חולוד, טניה, תמר וזיו**
