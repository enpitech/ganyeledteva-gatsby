---
title: שבוע(ים) של חזרה מחופשה
date: 2024-05-10T11:06:50.252Z
---
איזה כיף היה להיפגש כולנו היום, למרות החום העז :) 

1.  **יום הזיכרון ויום העצמאות**: ביום ראשון הקרוב נציין את יום העצמאות בגן בפתיחת מסעדת הפלאפל של גן ילדי הטבע! הבוגרימות יכינו ויגישו לשכבה הצעירה את מנות הפלאפל שלהם, והצעירימות יארחו אותנו בחצר שלהם! מוזמנים לשלוח את הילדימות בלבוש כחול לבן (:

ביום הזיכרון, יום שני ה-13.5, הגן יעבוד במתכונת שישי וייסגר ב-11:45. ביום העצמאות, יום שלישי ה-14.5, הגן בחופש. ניפגש שוב ביום רביעי!

2. **פורום הורים:** ב20.5 יתקיים בזום פורום הורים בנושא מעבר לגן עירייה - הוא מתאים לכל מי שעולים לגן עירייה, ובו ניתן טיפים על ההכנות לקראת המעבר, על מה שחשוב לחזק אצל הילדימות ומה כדאי לבדוק ולברר. בשבוע הבא נשלח טבלת הרשמה.

**שבת שלום ומנוחה,**

**עומרי, אחינועם וכל גן ילדי הטבע**

## השכבה הצעירה

ברוך הבא אמרי המתוק שלנו שהשתלב בשבועיים האחרונים בקבוצה האדומה, איזה כייף שהצטרפת אלינו! ברוכים הבאים כמובן גם להורים שי ושלומי, כייף שהצטרפתם למשפחתנו!:)

לפני שבוע חזרנו מחופשת הפסח וכמו בכל חזרה לשגרה התחלנו לאט לאט עם הדברים המוכרים והאהובים על הילדימות. נפגשנו בבוקר והתכנסנו למפגש בוקר והפסקת מים, המשכנו בסדר היום הקבוע והנעים שלנו אליו הילדימות כבר כל כך רגילים ושמחנו לראות איך הוא כבר כל כך טבוע בהם:) 

ניצלנו את המפגשים לשיח נעים על חופשות הפסח שלנו, רובכם טיילתם במדינה היפיפיה שלנו וחלקכם אפילו טיילתם במדינות אחרות. שוחחנו מעט על מה ראינו והיכן טיילנו? התעמקנו בעצים ובהרים, בכבישים ובגשרים, נחלים ונהרות:) דיברנו גם על האנשימות שפגשנו בדרך! סבא וסבתא, שכנים, חברימות, משפחה ועוד.

ביום שני נשמעה צפירת יום הזיכרון לשואה ברחבי המדינה. ימי הזיכרון הם ימים משמעותיים עבורנו אבל פחות מותאמי תוכן עבור הגיל הרך. הדבר הבולט בימים האלו שלא ניתן להתעלם ממנו כל כך בימים האלו- הוא הצפירה. הרבה מהילדימות, במיוחד אחרי תקופת המלחמה בה נשמעו המון אזעקות- לעתים חוששים מרעשים חזקים וכדי מעט להכין אותם לקראתה דיברנו מעט על רעשים: חזקים וחלשים. 

תופפנו חלש וחזק, לחשנו וצחקנו בקולי קולות, רקענו בעדינות בכפות הרגליים ואז צעדנו לאט לאט בחלל. מה משמיע רעש חזק ומה חלש? הילדימות מאוד התרגשו להתנסות יחד איתנו ולנסות להגביר ולהחליש את הצלילים שיצרנו! 

מה עשינו בפועל בזמן הצפירה? כל הילדימות נכנסו לכיתות ועל הריצפה נפתחו משחקי ריצפה, חלק מהילדימות אפילו עוד אכלו את ארוחת הבוקר. השמענו מוסיקה חלשה ומכבדת שהתנגנה ברקע וכך מיסכנו את קול הצפירה. 

גם השבוע כמו בכל שבוע, לשולחן החומר הגיע הבצק שלנו! רק שהשבוע הבצק לבש חליפה חגיגית לקראת יום העצמאות ונצבע כולו בצבעי כחול ולבן:) חצי ממנו היה כחול והחצי השני היה לבן! תחילה הילדימות שיחקו בבצק הכחול ובהמשך הוספנו את הבצק הלבן. מה קרה לבצק? הוא שינה את הצבע שלו? ומה יקרה אם נמרח אותו על השולחן? איך קוראים לצבע שיצא לנו? תכלת! התבוננו יחד סביב ובדקנו מה עוד צבוע בתכלת? השמיים! 

**נתראה בשבוע הבא לשבוע עצמאות עם סדינים נקיים ורעננים ובקבוקים מלאים:)**

**צוות השכבה הצעירה - הילה, נגה, קרן אור, רוני,  יהודית, שירז, גבי, ענבר, ואלמוג**

 

## שכבת הבוגרים

בשבוע שעבר כולנו חזרנו נרגשים מחופשת הפסח, ובימים הראשונים בעיקר נזכרנו מחדש איפה כל דבר נמצא ומה קורה בדיוק אחרי מה. השבוע כבר התחלנו יותר להתעמק בתוכן של ימי הזיכרון והעצמאות.

ימי הזיכרון פחות מותאמי גיל בשכבה הגיל שלנו, אבל יש להם סממן אחד בולט שקשה להתעלם ממנו: הצפירות! השנה במיוחד התעכבנו וניסינו להתרגל לצליל של הצפירה, שקצת דומה לצליל של האזעקה. איך עשינו זאת? הקשבנו לצלילים חזקים וחלשים. השמענו חלש את צליל הצפירה, ואז קצת הגברנו, כדי שנשמע אותה טוב. חשבנו: זה נעים לנו באוזניים, או לא? חלק מהילדימות חשבו שזה נשמע ממש כמו אזעקה, וחלק חשבו שזה בכלל צליל נעים. תרגלנו תנועה בחלל, ועצירה כשהצפירה נשמעת! עם מוסיקה, אנחנו עובדות בגן בדיוק הפוך: זזות כשיש מוסיקה, ועוצרות כשיש שקט. אבל הצפירה היא ייחודית, וכולם בה נעצרים. כששומעים אותה, אנחנו יכולים לעצור ולהיזכר באנשים שאנחנו אוהבים! ולא רק אנחנו עוצרים בגן: גם אמא ואבא בעבודה, הסבים והדודות. גם האנשים בקניון? כן! כל מי שנמצאים בארץ ישראל. אפילו המכוניות עוצרות!

בצפירה עצמה, קבוצה של ילדימות בחרה לעמוד בחוץ היכן ששומעים את הצפירה הכי חזק, אך רוב הילדימות בחרו לעמוד יחדיו בכיתות. איך עשינו את זה? יצרנו מעגל, נתנו ידיים, קצת ניערנו, ואז כשנשמעה הצפירה, כולנו עזבנו ידיים ועמדנו במעגל. חלק מהילדימות בחרו ללכת לשחק בצד, אבל רובם נשארו במעגלים שלהם.

**ארץ ישראל שלי יפה וגם פורחת**

מה נמצא בעצם בארץ ישראל? חלק מאיתנו גרים בתל אביב - תל אביב נמצאת בישראל? כן! אחרים גרים ברמת גן או גבעתיים - גם הן בישראל? כן! ומה עם ארי בסופיה? זה גם בארץ ישראל? לא! זה בבולגריה! ענו הילדימות. ופלג? בארצות הברית! אלינור? בגרמניה!

חשבנו איפה גרים חברים, סבים וסבתות, ובדקנו אם גם ירושלים, מצפה רמון, רחובות וחיפה זה בישראל. כן!

חשבנו מה יש בארץ שלנו: מה אנחנו רואים בדרך לגן? עצים, פרחים, בתים… מה אנחנו אוהבים בישראל? "את הים!", "חמורים וסוסים", "חמציצים"! שמענו את "ארץ ישראל שלי יפה וגם פורחת", וניסינו להיזכר איפה ראינו כל אחד מהדברים שמוזכרים שם.

בהמשך השבוע, רוני ציירה לנו על בד ענקי צורה גדולה ומשונה: זו הצורה של ישראל אם מקיפים אותה בדיוק! במפה סומנו גם הימים בישאל. מה זה הכחול הזה? "הים!". ומה זה הכחול הקטן למעלה, הם שאלו: "זה גם הים", ענה אחד הילדימות. "לא, זה אגם", אמרה ילדה אחרת. אז מי צודק? הכנרת היא בעצם אגם, או במילה אחרת - ימה. אבל הרבה אנשים קוראים לה פשוט "ים כנרת". "את המים של הכנרת אפשר לשתות", אמרה ילדה אחת. נכון! אלו מים מתוקים! ואיך קוראים לים הגדול, הים של תל אביב, חיפה, אשדוד…? קוראים לו הים התיכון, והוא ענקי! כל כך גדול שאפילו החוף של יוון נמצא בו. ואת המים שלו אפשר לשתות? התשובות היו מעורבות, ובסוף סוכם שאפשר לשתות, אבל זה מאוד מאוד מלוח, וגם לא נעים שנכנס לעיניים ולאף. בחרנו עוד ים במפה: ים המלח! מה אתם חושבים, המים שלו מתוקים או מלוחים? ראינו שיש קו שמחבר בין הכנרת לים המלח - זהו נהר ירדן! ובקצה התחתון של המפה מצאנו עוד ים! לזה קוראים ים סוף, והעיר שאנחנו מכירים שם היא אילת! הילדימות נזכרו שים סוף זה מפסח, והראינו גם את המדבר הגדול שעברנו במסע שלנו למצרים.

שמענו שוב את השיר "ארץ ישראל שלי יפה וגם פורחת", ועצרנו אחרי כל בית, חיפשנו במשחקים שלנו משהו שאפשר להוסיף למפה: בנינו בית ממגנטים, ועץ מסוג אחר של מגנטים. בתיבת הרכבת מצאנו מסילות וגשרים ששימשו לנו ככבישים וגשר, ובסוף שרנו מסביב למפה את השיר כדי שיהיה לנו גם שיר! רגע, אפשר לשים את השיר על המפה? את השיר אנחנו שומעים ושרים, אבל לא רואים!

בשבוע הבא נמשיך להתבונן סביב בארצנו, להוסיף דברים למפה שלנו, וכמובן גם נחגוג את יום העצמאות - יום ההולדת של המדינה, בפתיחת מסעדת הפלאפל של גן ילדי הטבע! הילדימות כבר התחילו להתכונן להכנת המנות! לא לשכוח סדינים נקיים ובקבוקים מלאים!

**שתהיה שבת נעימה ורגועה,**

**צוות השכבה הבוגרת: מייקי, מיכל, נגה, חוה, עמנואל, רוני, לילה ולין**