---
title: הפירמידות הגיעו לגן
date: '2021-03-19T06:21:03+02:00'
---
שבוע רגוע,

1. **העדכון השבועי**: הקשבנו לכם והחל מהשבוע, העדכון השבועי ישלח אליכם כקישור בקבוצות הוואטסאפ, בימי שישי, יחד עם אלבום התמונות. הבחירה אם לקרוא את כל התוכן היא לגמרי שלכם, אך עם זאת, ההודעות הכלליות בתחילת העדכון וגם ההודעות הקבוצתיות הן בגדר חובת קריאה. אנחנו מעבירים לכם שם הודעות חשובות שנמצאות רק שם, ולא פעם קרו אי נעימויות בגלל פספוס הודעות. כבר לפני שנה החלטנו לקצר משמעותית את העדכון וכרגע הוא עומד על 5-7 דקות קריאה, כדי שיהיה נגיש ונוח. תודה לכל מי שמילא את השאלון, ננסה ליישם חלק מההצעות שלכם בשבועות הקרובים :) 
2. **בחירות**: ביום שלישי יתקיימו הבחירות, הגן בחופש ביום זה. מעודדים את כל קהילת הגן לממש את זכות הבחירה! 
3. **פסח**: חופשת הפסח תתקיים בין תאריכים 26.3 ועד 3.4.21. נחזור לפעילות מלאה ביום ראשון 4.4.
4. **צילומים בגן**: ביום ראשון עיריית תל אביב מגיעה לצלם את הגן שלנו. חשוב להדגיש - אף ילד/ה לא יצולמו!
5. **מסכות**: מבקשים להזכיר שוב, כניסה למרחב השטח הסטרילי - רק עם מסיכה על האף והפה :) 

**שבת שלום,**

**אחינועם וכל צוות גן ילדי הטבע הדמוקרטי**

## שכבת הצעירים

על שכבת הצעירים עבר עוד שבוע צבעוני ומרגש. הכרנו צורות חדשות וחומרים חדשים במסגרת למידת האביב שלנו ולקראת שבוע פסח בגן. תכף ניגש לעניינים, רק מזכירות קודם כל את נוהל יום א' שלנו: סדינים נקיים ובקבוקי מים מלאים!

# משולשים, ריבועים ומה שביניהם

פתחנו את השבוע בשיח על צורות שונות שמצאנו: במשחק בקוביות העץ, בנינו בעזרת הקוביות בסיס רחב. לאחר מכן הוספנו עוד קומה של קוביות ועוד - עד שהמגדל נפל. זה ממש הצחיק אותנו! במפגש טיטי הביאה הפתעה: מה הגיע הפעם בתוך הקופסא? טיטי הושיטה את ידה והוציאה מהקופסא קוביית עץ. ישר החברימות התרגשו לספר מה צבע הקוביה - הרי הם אלופים בצבעים. אבל מה הייתה צורת הקובייה? לקוביה יש 6 צדדים, וכל אחד מהם מרובע! איפה עוד יש מרובעים ומלבנים? בשטיח האוכל שלנו. גם המגירות שלנו מלבניות, וגם תיבות המשחק שלנו!

גם את המשולש פגשנו השבוע: למשולש היה בסיס רחב מאוד ושפיץ למעלה.

פגשנו אותו גם בחצר: בארגז החול ערמנו המון חול - כל החברימות נרתמו ושפכו עוד ועוד חול באותו המקום, עד שלבסוף נוצרה לנו פירמידה בארגז החול. איך הפירמידה לא התפרקה? כי היה לה בסיס רחב מאוד מלמטה ושפיץ למעלה.

גם בכיתה חיכו לנו הצורות, על השולחן חיכה לנו משטח מנויילן שיש עליו המון צורות ולידו סלסלה עם חלקים. החברימות היו צריכים להתאים את החלקים לצורות שעל הדף. חוץ מזה שהפעילות הייתה מוצלחת וכיפית החברימות התאמנו על קשר עין יד.

**חומר חדש ומפתיע**

השבוע בהגשת חומרים חיכתה לנו הפתעה על השולחן - הוא היה מכוסה פצפצים! החברימות ניגשו בהתרגשות, מיששו, פיצפצו וצחקקו מהחומר החדש. לאחר שערכו היכרות עם הפצפצים, מרחנו עליהם גם צבעי ידיים, והתחלנו למרוח אותם בידינו. גילינו שזו תחושה ממש מעניינת ונעימה! ראינו איך הצבע מתאסף בחורי הפצפץ שהתפוצץ ויכולנו להוציא אותו משם שוב ולמרוח אותו בעוד מקומות. מרוב שהיה כיף, לא רצינו להפסיק!לקראת סוף השבוע שילבנו את הצבעים והצורות. 

את השולחן כיסינו בדף לבן גדול. על הדף חיכו לנו קערות עם צבע ו-2 צורות, כל חבר בחר באיזו צורה הוא רוצה להשתמש. החברימות טבלו את הצורה בצבע והטביעו אותה על הדף. קיבלנו  ריבוע, משולש, מלבן וממש התרגשנו. ראינו גם מה קורה אם אנחנו לא מרימים את הצורה אלא מורחים בעזרתה: אנחנו לא נקבל צורה ברורה, וזה גם בסדר :) ומה קורה אם נשים יותר מדי צבע על הצורה? הדף יקרע! אנחנו לומדים דרך נסיון, לא מבטלים את הרצון של הילדימות אלא משקפים להם מה קורה. לפעמים היצירה לא יוצאת בדיוק כמו שתכננו, וזה גם בסדר!

**יום הולדת חגיגה נחמדת!**

השבוע חגגנו ליונתן גילאון שלנו יום הולדת בגן. החגיגה הייתה נפלאה ומרגשת - תודה רבה ליונתן על הקאפקייקס הטעימים והפירות המתוקים!

**מאחלות לכם סוף שבוע אביבי ונעים! **

**צוות הצעירים -רבקה, חולוד, גבי, ענת, חוה, הילה**

## שכבת הבוגרים

השבוע פקד אותנו מזג אביבי נעים, שאיפשר לנו יציאה למסע שלנו לכיוון מצרים והמדבר! ארזנו תיק ויצאנו למסע נפלא בדמיון. בנינו פירמידות וסללנו מעברים, ונהנינו ממש. במקביל, המשכנו לחזק את השכבה שלנו ואת הקבוצות החדשות שלנו – מרגישות שהשינוי ממש נכון ומדוייק לנו, מאפשר לנו לעבוד על דברים שחשובים לנו בצורה הרבה יותר מעמיקה ומותאמת אישית לכל ילדה וילד.

כמה הודעות קצרות לפני שנצרף אתכם למסע:

* **פסח**: ארוחת החג החגיגית שלנו תתקיים בשכבה ביום חמישי (יום רגיל בגן).
* **הגעה מאוחרת**: ארוחת הבוקר בשכבה מתקיימת עד שעה 10:00 בבוקר. אם קיבלתם אישור חריג להגיע אחרי שעה זו, נבקש שתדאגו לכך שהילדימות יגיעו אחרי ארוחת בוקר. בשעה זו אנחנו כבר בשיא הפעילויות ורוצות לעזור לילדימות להשתלב בסדר היום – קיבה מלאה תעזור בכך, וגם האפשרות להיכנס למשחק ולפעילות, במקום לשבת בצד לאכול.
* **עדכונים**: מזכירות לעדכן אותנו אם אתם לא מגיעים או מאחרים מסיבה כלשהי. מזכירות גם לעדכן אותנו כאשר מישהו שאינו אחד ההורימות אוסף את הילדימות בסוף היום – לא נשחרר ילדימות לאנשים שאינם ההורים ללא אישור מכם. כיצד להודיע? אפשר בהודעת ווטסאפ לאחת הקפטניות: אורטל בקבוצה הכחולה, מיכל בקבוצה הצהובה.
* **יום ראשון**: לא לשכוח סדינים נקיים ובקבוקים מלאים!

# מסע בדמיון למצרים

אנו מאוד אוהבות לצאת למסעות בדמיון: יש משהו קסום בכיתה ריקה ועולם מלא בתוכן המגיע הישר מהדמיון שלנו. הילדימות מגיבים כל כך טוב שלעיתים אנחנו מרגישות כאילו באמת היינו במדבר. אז איך עשינו את זה?

התחלנו בהכנות: מה לוקחים למסע במדבר?

המדבר חם, צריך המון מים, אז ארזנו בקבוק מים קרים, קצת פירות וכריך(:

תהינו איך אפשר בכלל להגיע למצרים? האם צריך אוטובוס, מטוס, רכבת? מיותר לציין שהשתמשנו בכל כלי התחבורה האפשריים להגיע לשם. התאספנו יחד באוטובוס דמיוני עמדנו בפקקים תל אביבים נפרדנו מהים התיכון וירדנו דרומה ראינו איך הנוף משתנה. כשירדנו מהאוטובוס גל של חום עטף אותנו: התחלנו ללכת זקופים ולאט לאט התכופפנו כשחמקנו מהחול באוויר.

קיבלו אותנו המארחים והמארחות המצרים. הם היו מכוסים בבגדים ארוכים ולבנים שכיסו גם את ראשם. הם הסבירו לנו שהשמש חזקה מאוד וכדי לשמור על העור מפני השמש צריך ללבוש בגדים קלילים וארוכים - כיסוי הראש עוזר להם לנוע כשיש רוח. התהלכנו תחת השמש הקופחת עזרנו לחברנו לעלות עליות תלולות, פגשנו גמלים עם דבשת אחת ופירמידות גדולות וגבוהות. בגלל החום, נגמרו לנו המים בבקבוק! איפה נמצא עוד מים? הסתכלנו סביב-סביב. מרחוק ראינו טיפה ירוקה בכל החול החום – עץ! הלכנו לעברו וגילינו קבוצת עצים! מאיפה לעצים יש מים? כשהתקרבנו גילינו שהם מקיפים בריכונת קטנה. טבלנו ידיים ושטפנו פנים במים הקרירים. עשינו קערה עם הידיים ולגמנו מהמים הטעימים, עד שהרווינו צמאוננו. הוצאנו את הבקבוקים, ומילאנו אותם בנוה המדבר!

כשהתעייפנו מצאנו מקום בין ההרים והקמנו את האוהלים שלנו. ומה אכלנו? פיתה הישר מהשטח. לשנו בצק מקמח ומים והכנו פיתות מהירות על מדורה מאולתרת ולקינוח נישנשנו תמרים מתוקים. במהלך הארוחה המארחים המצרים שיעשעו אותנו בריקודי בטן מסורתיים.

כשהלילה הגיע היה קר מאוד אז הצטופפנו יחד. במהלך המסע הקשבנו [לנעימת מדבר](https://youtu.be/vslsS-Uu5x4) שהעמיקה את החוויה. ואל הגן חזרנו מלאי סיפורים, חוויות ורעיונות.

למשל, מאוד התרגשנו מהפירמידות! ניסינו גם אנחנו לבנות פירמידות: במגנטים, בארגז החול ובהגשת החומרים. התחלנו מבסיס רחב, ולאט לאט הוספנו חול והידקנו את השפיץ למעלה! ליטפנו את החימר עד שנוצרו לו דפנות חלקות, ועל דפים משולשים הדבקנים "לבנים" מלבניות!

![null](pics/פירמידות-בחול.jpeg)

בשבוע הבא נמשיך במסענו למצרים, וגם נעסוק קצת בבחירות האישיות שלנו ובהחלטות שמשפיעות עלינו.

**בינתיים, שבת שלום ומנוחה!**

**צוות שכבת הבוגרים: תמר, שיר, רוני, מיכל, ימית ואורטל**
