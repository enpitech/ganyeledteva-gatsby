---
title: הבה נרעישה! רעש ושמחה בגן
date: 2022-03-18T07:09:38.948Z
---
<!--StartFragment-->



**שבת שלום לכל ההורימות!**

היה לנו ממש כיף לחגוג אתכם את פורים, הילדימות היו מרוגשים ומתוקים, ועבר עלינו יום מהנה ורגוע.

זו ההזדמנות להזכיר את החג הבא שלנו:

1. **פסח!**

חופשת פסח תתקיים השנה בתאריכים 15.4.22-23.4.22. נחזור לגן ביום א' 24.4.22.

2. **אירועים קהילתיים**: נשלח אליכם מייל לגבי שני אירועי האביב השנתיים שלנו - טיול משפחות ויריד אביב. נשמח אם עוד הורימות משכבת הצעירים יצטרפו לצוות המארגן, מניסיוננו, זו חווייה מאוד מגבשת ומתגמלת!
3. **הרצאה להורימות**: ביום שני 28.3.22, בשעה 20:00, תתקיים הרצאה של אחינועם בנושא חוסן נפשי וניהול עצמי. ממליצות בחום! לינק להרשמה יישלח אליכם לקראת ההרצאה.

 

**שיהיה חג שמח ושבת מנוחה,**

**צוות גן ילדי הטבע הדמוקרטי**

 

## שכבת הצעירים

איזה כיף היה לחגוג את פורים ביחד! הילדימות כבר ממש אוהבים לרקוד יחד, להחליף כובעים ולעשות המון צחוקים ביחד. השבוע הכנסנו גם סממן נוסף של החג לגן, והכרנו את הרעשנים. התבוננו ברעשן "קלאסי", וראינו איך כשמסובבים אותו הוא עושה רעש.

**הבה נרעישה!**

חשבנו: מה עוד מרעיש? כשאנחנו צועקים זה עושה רעש, וגם כשאנחנו מוחאים כפיים. ראינו כל מיני סוגי רעשנים, וגם אנחנו החלטנו לייצר רעשנים. לקחנו כל מיני מיכלים ומילאנו אותם בצעצועים שלנו: ניסינו לזהות לפי הרעש מה יש בכל כלי - לגו, מטפחות, פירות פלסטיק, מקלות. פתחנו את המכלים וראינו מה מסתתר בתוכם, ואז ניסינו שוב להרעיש, ולראות איזה צליל עושה כל חומר. חומר רך עושה צליל רך יותר, וחומר קשה עושה צליל חזק ורועש! צעצועים מפלסטיק עושים צליל ממש חזק, והצליל של העץ קצת מעומעם יותר.

ניסינו לנער את הרעשנים שלנו ביחד, כמו תזמורת! [הבה נרעישה, רש, רש, רש!](https://www.youtube.com/watch?v=0rd0lqAqdOk) הילדימות כבר ממש טובים ב"הרעשה" לפי הקצב, ומנערים את הרעשנים בפזמון בחדווה.

עוד מאפיין של חג פורים הוא האחווה והדאגה לזולת - ואלה כמובן מתחברים עם העבודה היומיומית שלנו בשכבה. הילדימות כבר הרבה דואגים זה לזו: כשילד.ה בוכה, מיד ניגשים כמה ילדימות לבדוק מה קרה ומנסים לעזור - אולי עם בקבוק? אולי עם חיבוק? אולי מוצץ? אולי בובה או משחק אהוב? אולי צריך קרח?

הרבה אנחנו רואות כבר ילדימות עוזרים לחברימות לפתוח בקבוק או תיק שקשה לפתוח, לחלוץ נעליים סרבניות, או אפילו לתת יד ולעזור להגיע לתחנה הבאה ביומנו. הדברים האלה ממש מרגשים אותנו, והם גם מרגשים אותם! לאט לאט אנחנו מרגישות איך מתגבשים להם קשרים יותר ויותר הדוקים בין הילדימות, וזה אחד הדברים הכי מהנים לצפות בהם.

ביום רביעי, כשהרבה מהילדימות הגיעו מחופשים, ראינו זאת שוב - ההתרגשות הייתה רבה וחלק מהילדימות פתאום חשקו בתחפושות של ילדימות אחרים. היה ממש מרגש לראות ילדימות נותנים לחבר.ה למדוד קסדה או קשת, לנופף בשרביט או לעזור אחד לשניה להחזיר פריט תחפושת שנפל למקום.

כשנכנסנו פנימה, גילינו שגם חלק מארוחת הבוקר שלנו התחפש! הטחינה רצתה להשתתף בחגיגה, ונצבעה בוורוד זרחני של סלק - הילדימות התרגשו לראות ששניים מהמאכלים החביבים עליהם התחברו בצורה כל כך מוצלחת, ואכלו את הטחינה הוורודה בתיאבון רב. ולכבוד החג, התפנקנו גם בפנקייקס צבעוניים מרהיבים. בקיצור, הייתה לנו חגיגת פורים מהנה וצבעונית, מלאה בצחוק וריקודים.

**בשבוע הבא נחזור לשגרה ונתחיל לחקור את האביב שכבר מציץ אלינו מכל פינה.**

**שיהיה סופ"ש חגיגי ומצחיק,**

**צוות שכבת הצעירים - חוה, מיכל, עדי, בר, שיר ורוני**

## שכבת הבוגרים

השבוע התכוננו בהתרגשות למסיבת הפורים שנערכה ברביעי -  הוצאנו את ארגז התחפושות, את המסיכות, הרעשנים, והקישוטים הצבעוניים. לא שכחנו להביא איתנו ארגזים של דמיון והתחלנו במלאכה - מה עשינו? 

**התחלנו בהכנת אזני המן:**

ראובנה המתוקה הכינה לנו בצק מיוחד ופריך, הרחנו אותו וזה היה ממש נעים באף! הפשלנו שרוולים והתחלנו בעבודה - לשנו, רידדנו עם מערוך וקרצנו עיגולים בעזרת כוס. עכשיו שיש לנו מלא עיגולים מילאנו אותם בממרח תמרים מתקתק, קיפלנו את העיגול למשולש. ❤️ טיפ חשוב - להדק את הקצוות.

זה היה ממש מקסים לראות את הילדימות מעתיקים את הלמידה לארגז החול ומכינים אזני המן במילויים שונים כמו גבינה, תות, שוקולד, חלווה ועוד. 

בהמשך הפכנו את הכיתה הכחולה לארמון חגיגי! 

תלינו בד אדום על הקיר שהפך לוילון מלכותי, בנינו ספה ענקית מקוביות העץ וגם אותה כיסינו בבד אדום, הוספנו כריות שיהיה נעים לשבת :) את המסדרונות והקירות בכיתות קישטנו במסיכות ושרשראות צבעוניות. 

ממש נהנו להתחפש ולהעמיד פנים שאנחנו בכלל לא ילדימות ובטח שלא בגן ילדי הטבע! 

**ומה עוד יש בפורים? רעשנים!** 

אחרי שהתנסינו ברעשנים המוכרים שנמצאים בכל חנות, ייצרנו רעשן בעצמינו. איך? המחנכות חיברו דיסקים למקל, ואנחנו השחלנו חרוזים לחוטים וקישטנו במדבקות צבעוניות. ואיך מרעישים?  סובבנו את המקל בין כפות הידיים במהירות מצד לצד, והחרוזים פגעו בדיסק והשמיעו נקישות רועשות וחגיגיות. תוך כדי יצירה שרנו בקולי קולות [הבה נרעישה!](https://youtu.be/0rd0lqAqdOk) 

זה היה שבוע בו צחקנו המון, שרנו, רקדנו וערכנו [צעדת תחפושות חגיגית](https://youtu.be/1U3jp3FMRP8) :)

 **מחכות לשבוע חדש אתכם, עם בקבוקים מלאים וסדינים רעננים!**

**מאחלות לכם חג פורים שמח ומבדח,** 

**מכל צוות שכבת הבוגרים: אורטל, גבי, נופר, הילה, רוני, תמר ושגיא**