---
title: תפקידים חדשים, חברים חדשים
date: 2023-06-03T09:16:01.668Z
---
**שבת שלום לכל משפחות הגן!**

איזה כיף היה לטייל ביחד – תודה לכל המארגנות ולכל המתנדבים שלנו, ובמיוחד לראובן וצופית על האוכל הטעים! מקווים שכולם נהנו למרות החום :) מוזמנים לארגן לעצמכם טיולים נוספים עם החברימות!

מזכירות לכולם: חודש חדש, **מגבונים חדשים**! תודה לכל מי שזכרו בעצמם וכבר הביאו!

**שבת מנוחה!**

**אחינועם, עומרי וכל צוות גן ילדי הטבע הדמוקרטי**

## **שכבת הצעירים**

השבוע היה חמים וקיצי, ואנחנו נהנינו להמשיך להעמיק בפן המים של "חג המים". לשולחן המים התווספו הרבה כלים קטנטנים, ואנחנו תרגלנו העברת מים בין הפיילות בעזרת הכלים הקטנים, והעברה מכלי לכלי. מה קורה כששופכים מבקבוק לכוס? אנחנו שומעים צליל "בק בק בק", והמים בקלות עוברים מהבקבוק לכוס. ומה קורה כששופכים מכוס לבקבוק? אם הופכים את הכוס במהירות, המים נשפכים לכל עבר, ומעט אולי נכנסים גם לבקבוק. אם הופכים לאט ובזהירות, אנחנו מצליחים להכניס הרבה יותר מים לבקבוק! פעילות זו היא תחילת עבודה על פעולת המזיגה, ומאפשרת לנו לעבוד על תנועה זהירה. כשחם לנו, אנחנו לפעמים אוהבים להשפריץ על עצמנו מים – זו ההזדמנות לא להיות זהירים. רק לשים לב מי מסביבנו ולוודא שלכולם נעים שמשפריצים עליהם!

איך עוד אנחנו מצננים את עצמנו? יש לנו את הטפטפות בחצר שמשפריצות רסיסי מים זעירים ונעימים, יש לנו אבטיח קפוא טעים כמו ארטיק וקר כמו קרח, ובעיקר אנחנו מדגישים את החשיבות של לשתות הרבה מים ולא לשבת יותר מדי בשמש! התחלנו להתבונן בצבע הפיפי שלנו בשירותים ובחיתול: פיפי שקוף זה בריא לגוף, פיפי צהוב זה לא כל כך טוב! כשהפיפי שלנו צהוב, או החיתול מאוד יבש, אנחנו ישר הולכים לשתות עוד מים מהבקבוק.

**חבר חדש**

השבוע הצטרף אלינו לשכבה חבר חדש – גילי! החברימות גילו הרבה סקרנות וחברות כלפי גילי. הם הזמינו אותו למשחק, חלקו איתו את צעצועי החצר שלנו, וגם הסבירו לו חלק מכללי החצר, כמו למשל: "מכוניות אנחנו מסיעים על הדשא". "החול נשאר בארגז החול". בימים הראשונים הם הראו לו את המשחקים האהובים עליהם, ובדקו אם הוא צריך חיבוק.

**טוואי המשי**

מאז שרון הביאה לגן קופסה קטנה של זחלים קטנטנים, אנחנו משקיעים מדי יום זמן התבוננות והאכלה שלהם. כמו "הזחל הרעב" (אריק קרל), הזחלים שלנו אוכלים המון המון (האמת שהזחלים שלנו מוכנים לאכול אך ורק עלי תות עץ), ועכשיו הם כבר לא כל כך קטנים (מלבד אחד שפחות הצליח לגדול). שמנו לב שחלק מהם לבנים בוהקים, ואילו לאחרים יש פסים שחורים על הגב. מדי יום אנחנו בודקים מה שלומם, מוסיפים לקופסא שלהם עוד כמה עלים, ורואים כיצד הם אוכלים את העלים. אם אנחנו מצליחים להיות מאד שקטים, אנחנו אפילו יכולים לשמוע את רשרוש הלעיסה שלהם! ילדימות אמיצים במיוחד גם מבקשים להחזיק אותם ולתת להם לטייל על כף היד. אנחנו לומדים לגעת בהם רק בעדינות רבה, כי הם קטנים ורכים, ולזכור להאכיל אותם מדי יום. אנחנו מאוד סקרנים לדעת מה יקרה להם הלאה!

בינתיים, מחכות לכם בגן בראשון. לא לשכוח בקבוקים מלאים וסדינים נקיים!

**צוות שכבת הצעירים: עדי, יגאל, מיכל, הדר, רוני, אלמוג, קרן אור, תניה ונופר**

## **שכבת הבוגרים**

 **עבודה משותפת**

השבועות האלה הם תקופה נהדרת בשנה לשיתופי פעולה: הבוגרימות בזמן האחרון אוהבים ללכת בשעת ארוחת הבוקר לעזור בשכבת הצעירים, בעיקר בזמן ארוחת הבוקר! הם כבר הפכו למלצרים מדופלמים, בודקים מה כל ילד רוצה בצלחת, מגישים צלחות, עוזרים לקטנטנים לפנות, מסדרים כסאות, צלחות חדשות – וכל זה בקשב רב למשימה! בשבועיים האחרונים הילדימות עוזרים גם באירגון ארוחת הצהריים בשכבה שלנו - הם מסדרים צלחות בשולחנות, את הכף מצד ימין … ומזמינים חברימות.

העבודה לא הסתיימה: כמו בכל מסעדה אנו מוודאים שהשולחנות נקיים אחרי שהסועדים הראשונים סיימו לאכול, מניחים צלחת חדשה במקום שהתפנה. כמובן גם ניתן מענה לאלו שרוצים.ות תוספות: מה תרצי? עדשים, כרוב, קצת אורז והרבה טחינה מעל(:

**על הבמה** 

שכבת הבוגרים ידועה ביכולת המשחק המצויינת שלה בחרנו כמובן לעוף איתן.ם והמחזנו השבוע את "תירס חם" מאת מרים רות- ספר שכולן.ם מכירות.ים וזה היה כל כך מוצלח. בשלב הראשון הקראנו את הסיפור, בשלב השני הוספנו אביזרים ובשלב השלישי הזמנו חבר.ה לשחק את תפקידה.ו 

לא היה טקסט ספיציפי לומר, כן היתה התכוונות לדמות מצד הילדימות: למשל, הקפדנו על סדר הילדימות בתהלוכה והיה חשוב שהאביזר יהיה כמה שיותר דומה. למשל עגלה עם בובות- עגלה אין. בובות יש והמוווון. מה יכול להחליף את העגלה? משאית גדולה מהחצר…. חלק מהילדימות התרגשו להשתתף וחלק נהנו לצפות בחברימות. 

**מסיבת עשבי תיבול** 

השבוע הגיעה למרכז השולחן שלנו סלסלה מלאה בעשבי תיבול - בזיליקום! "כמו של הפיצה", אמרו הילדימות. מוללנו, הרחנו את שאר העשבים וגלינו שהם מרווה ורוזמרין. כל ילדה קיבלה גוש חימר, מערוך ואיזה עשב תיבול שבחרה. רידדנו את החימר, הנחנו את העלים, רידדנו שוב והרמנו את העלה ומה יצא? הצורה של העלים מוטבעת בחימר. הילדימות הנרגשים (ואנחנו לא פחות)  חזרו על הפעולה שוב ושוב 

ויצרו מאובני עלים נהדרים. 

סיימנו את המסיבה שלנו בנשנוש בזיליקום שהתגלה כפופולרי מאד בקרב הילדימות :) 

לא לשכוח סדינים נקיים ובקבוקים מלאים ביום ראשון!

**צוות שכבת הבוגרים - אורטל, אורית, גבי, חוה, רוני ומייקי**