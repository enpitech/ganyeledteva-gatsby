---
title: שיירה של נמלים
date: 2022-06-24T11:35:03.854Z
---
**שבת שלום לכל משפחות הגן,** 

1. **מסיבות סיום**: מזכירות לכם את התאריכים: 

**בוגרים - יום חמישי 14.7.22 בשעה 17:00** 

**צעירים - יום שישי 15.7.22 בשעה 9:00** 

 **שימו לב, ב-14.7, איסוף שכבת הבוגרים יתקיים בין 15:00-16:00**, כדי לתת גם לילדימות זמן לנוח ולהתאושש, וגם לצוות לארגן את תחנות הפעילות למסיבה. **נבקש גם מהורי שכבת הצעירים** לאסוף את הילדימות ביום זה עד 16:15 כדי לאפשר לצוות השכבה לסייע בהכנות ולהשתתף במסיבת הבוגרים. 

 **מהי מסיבת הסיום שלנו?** 

בהמשך ללמידה מבוססת הפרויקטים שלנו ובהתאם לגישה החינוכית שלנו, אירועי מסיבות הסיום מטרתם לסכם תהליכי למידה. אנחנו עובדות כמו תמיד בצורה רפלקטיבית, הפוך מהמקובל בגנים. אנחנו לא מתכננים מסיבה, מתכוננים אליה בחזרות ואז מופיעים בפניכם, אלא להפך: מסיבת הסיום מהווה סיכום לתהליך של למידה של כחודש, הזדמנות להיכנס לתוך העולם של הילדימות ולראות לאן הם מסוגלים להוביל אתכם. 

 **איך זה נראה?** 

**בצעירים**: שבוע לפני המסיבה, הצוות בוחר את הפעילויות האהובות ביותר על הילדימות מתוך הפרויקט, והן הופכות לתחנת פעילות. אתם מגיעים יחד איתם לגן, ועוברים יחד דרך תחנות הפעילות. את כל הפעילויות הילדימות כבר מכירים והם ינחו אתכם מה לעשות, לכו אחריהם ותנו להם להוביל אתכם! את כל ההסברים המדוייקים  תקבלו ממש צמוד למסיבה. 

**בבוגרים**: שבוע לפני המסיבה אנחנו בוחרות יחד עם הילדימות את הפעילויות האהובות עליהם, ולפעמים גם מוסיפות משימות חדשות ומרעננות. 

המסיבה שלנו מתקיימת בצורה של ״המרוץ למשימות״. מה הכוונה? בתחילת המפגש כל משפחה מקבל הנחיות ואתם עוברים מתחנה לתחנה בסביבת הגן (הכל כאן בשכונה, בנקודות ציון משמעותיות לילדימות) ומתבקשים לעמוד בכל מיני משימות מגניבות ומאתגרות! וכן, אתם חלק פעיל ביותר! מנסיון השנים הקודמות זה אירוע מגניב וממש ממש כייפי (וכן, גם חם). 

את כל את הפרטים המדוייקים וההנחיות תקבלו בסמוך למסיבה עצמה. 

 **מי מוזמנים?**

הילדימות אתכם ההורים! לא נוכל לקבל אורחים נוספים כמו אחים/ סבים סבתות. 

 

2. **קצת עדכוני צוות:**

* אנחנו יודעים שאתם מאוד רוצים לדעת מי הצוות שלכן לשנה הבאה - נבקש רק עוד קצת סבלנות. אנחנו כן יכולים להגיד לכם שכמו השנה, מיכל תהיה רכזת שכבת הצעירים ואורטל תהיה רכזת שכבת הבוגרים.  בהקשר זה, בשבועיים האחרונים של השנה אנחנו נוהגות לחבר את החללים והצוות הרלוונטי לשכבת הצעירים שעתידה להפוך לשכבת הבוגרים ממש בקרוב. זה אומר שהילדימות כבר ״מתכוננים״ לשנה החדשה כדי שיתחילו בספטמבר כשהם כבר בטוחים ומרגישים מאוד בנוח. זה טקס קבוע ומרגש שלנו, הבוגרים בעצם ״מעבירים שרביט״ לשכבה החדשה :) 
* לצערנו הרב נאלצנו להפרד מאולגה לאחר שלא הגיעה לגן מספר פעמים ללא הודעה מוקדמת. מבחינתנו, הבסיס החשוב ביותר הוא ההבנה כי בגן יש חשיבות לנוכחות מלאה של הצוות.  ככלל, בחודשים האחרונים היו קצת שינויים בצוות, היו לנו 3 הריונות של הצוות שקרו בבת אחת, דבר שעדיין לא קרה לנו :). לשמחתנו, בנות הצוות כל כך חזקות ויציבות שלא מרגישים בשינויים האלו בשגרת היומיום בגן.
* מנגד - הודענו לכם שניפרד בשנה הבאה מעדי ונופר אבל… הכל תמיד גמיש ושתיהן יישארו איתנו לשנה נוספת :) עדי תמשיך במשרה מלאה, ונופר תעבוד בתקן של ממלאת מקום. 

 

**3. קיץ וחםםםםםם**- רק רצינו לעדכן אתכן אנחנו מקפידים מאוד על שתיית מים ויש לנו מספר טקסים בהם אנחנו שותים יחד מים, והרבה. בנוסף, החזרנו לפעולה את מערכת הצינון בחצר- מתזי מים שמשפריצים ומרעננים אותנו :) אנחנו גם מאוד משתדלות לשים לב לשמש - יש לנו אמנם ציליות בחצרות ורובן מוצלות, אבל השמש זזה ומציצה לה בכל פעם בפינה אחרת. הילדימות לומדים גם הם להזיז את עצמם לצל, ובכל זאת ממליצות למרוח קרם הגנה לפני הגן, במיוחד מי שרגישים במיוחד לשמש.

**שיהיה לכולנו שבוע נפלא!** 

**כל צוות גן ילדי הטבע הדמוקרטי**

 

## שכבת הצעירים

שבוע של זחילות והתחפרויות ועבודת צוות עבר עלינו בשכבת הצעירים. בהתרגשות רבה התחלנו את הפרוייקט שלנו - פרוייקט החרקים, ובתור התחלה פתחנו צוהר לעולם הנמלים. כבר כמה שבועות שהילדימות נהנים להתבונן בנמלים שזוחלות להן בחצר שלנו - סביב ארגז החול, על הדק, על בית ההוביט, על החומה. הילדימות נהנים להתבונן בהן ולעקוב אחריהן, וצוחקים כשנמלה מאבדת דרכה ומטפסת בטעות על ברך של אחד מהם.

**איך נראית נמלה?**

החלטנו לחקור קצת יותר לעומק את הנמלים. לחצר הגיעו זכוכיות מגדלת, וניסינו להתבונן בנמלים מקרוב. נופר הביאה לנו ספר ענקי על חרקים, ושם יכולנו גם לראות קצת כיצד נראה הבית של הנמלים מתחת לאדמה - מחילות, מחילות, ממש כמו של הארנבים בספר האהוב עלינו "יותר מדי גזרים". שמנו לב שהנמלים לעתים נושאות על גבן כל מיני דברים קטנים. מה למשל? פירורים מארוחת הבוקר שלנו, חתיכה של עלה שהחברימות הביאו לחצר, וכדומה. למה הם צריכים אותם? הנמלים אוגרות להן הרבה אוכל בימות הקיץ, כדי שגם כשיגיע החורף יהיה להן מה לאכול. והן מביאות עלים ומרפדות את המחילות שלהן כדי שיהיה להן נוח!

ניסינו לחשוב: האם כל הנמלים כל כך פצפונות? יש גם גדולות! אמרו חלק מהילדימות. ומה הצבע של הנמלה? שחור! אמרו הילדימות, ואנחנו הזכרנו שיש גם נמלים חומות ואדמוניות. הילדימות כבר מכירים ואוהבים את השיר "שיירה של נמלים ונמלה", והפעם הוספנו אלמנט נוסף לשיר - זחילה בשיירה במסלול! יצרנו שיירה של נמלים שנעה בזריזות במעגל במסלול שעובר מתחת לשולחנות החצר. נזהרנו מאוד על הראש שלנו, שלא יקבל מכה מהשולחן! זחלנו גם במנהרה - ממש כמו הנמלים במחילות שלהן - ומתחת לג'ימבורי, וממש נהנינו מכל הזחילות האלה, שמחזקות מאוד את פלג הגוף העליון שלנו.

**עבודת צוות**

ומה עוד אנחנו יודעים על נמלים? הן עובדות יחד! כל הנמלים יחד מחפשות, מוצאות ואוספות אוכל, שיהיה להן לחורף. יחד הן חופרות את המחילות, ואחת אחרי השנייה זוחלות בהן. גם אנחנו ניסינו לשתף פעולה כמו נמלים, ולהעביר חפץ מזו לזה בשרשרת ילדימות ארוכה! איזה כיף זה כשסוף סוף מצליחים!

התבוננו שוב בספר שלנו, והבחנו שלנמלים 3 חלקי גוף שנראים כמו 3 כדורים מחוברים - ראש, גוף, וטוסיק! מאלו יוצאים 3 זוגות רגליים, ובסך הכל - 6 רגליים! נהנינו לספור את הרגליים, ותרגלנו ספירה גם בשיר The Ants go Marching.

בהגשת חומרים, ניסינו ליצור נמלים משלנו! מהחימר כדררנו כדורים קטנים וניסינו ליצור נמלה קטנה מ-3 כדורים, ואז שיירה של נמלים שכולנו הוספנו לה בעבודת צוות! בעבודה בגואש השתמשנו בכלי חדש - מקלוני אזניים שעזרו לנו לעשות נקודות קטנות על הדף, ממש כמו המוני נמלים קטנות.

וביום שישי, לסיכום השבוע, הלכנו לבקר בכיתה הצהובה! גילינו שהכיתה הפכה לקולנוע נעים, והתבוננו בנמלים חותכות עלים, אוספות אוכל וחוזרות בשיירה לקן הנמלים. ראינו כיצד הן חופרות את המחילות שלהן עמוק עמוק בתוך הקרקע. וצפינו בהן צועדות לצלילי התוף!

נמשיך לצעוד בשבוע הבא עם הנמלים, ואליהן נוסיף גם חיפושיות למיניהן! מחכות לכן בגן עם בקבוקים מלאים וסדינים נקיים.

**שבת שלום ומנוחה!**

**צוות שכבת הצעירים - חוה, מיכל, שגיא, בר, נופר ורוני**



## שכבת הבוגרים

השבוע התחלנו לעבוד על פרויקט החרקים שלנו! לאחר סיעור מוחות של הצוות, ולאחר מכן, של הילדימות החלטנו להתחיל ולדבר על הנמלה. גילינו איך נראה הגוף שלה (רמז: שלושה כדורים מחוברים). גילינו שיש מלכה ולה יש כנפיים. גילינו שנמלים עובדות יחד והן מאוד מאוד חרוצות. והגילוי המגניב ביותר… התבוננו בסירטון שמראה את הנחילים שהן בונות מתחת לאדמה שם הן אוגרות את המזון וגרות יחד. זה נראה כמו מבוך מפותל מעניין אם יש נמלה שהולכת לה לאיבוד שם בפנים (: 

**חודש הספר בגן שלנו**

במהלך הפרויקט אנו נפגוש ספרים שונים ומיוחדים וזו הזדמנות מצויינת לחקור ולהעמיק גם בהם, אנו נגלה יחד ממה הם עשויים, איך הם בנויים. כבר השבוע התחלנו לדבר על כך:

מה תפקיד הכריכה? לשמור על הדפים העדינים בפנים, לרמוז לנו בעזרת איור על מה הסיפור. מי כתבה, המציאה את הסיפור שלה? מי אייר/ה? מה זה בכלל לאייר? וכמובן איך נשמור על הספרים שלנו? איך מתקנים ספרים פצועים? המון שאלות שהובילו לשיח מהמם. 

 **מבנה הנמלה** 

הזמן בחצר ובכיתה הפך להיות המרדף אחרי הנמלה: התבוננו בהן בחצר, ובכיתות התבוננו בתמונות שלהן ואף שיחקנו ומיששנו את הנמלה הקטנה בשקית החרקים שלנו. שמנו לב שהגוף שלה בנוי מעיגולים - שלושה עיגולים. הלכנו לשולחן החימר. הילדימות תרגלו הכנת כדורים קטנים. יצרנו שיירה ארוכה של נמלים. איך מכינים נמלה משלי?  בעזרת שלושה כדורים קטנים שחיברנו יחדיו נוצרה נמלה(: 

**מעשה בנקודה**

לכיתה הכנסנו דפי קלף חומים, מקלוני אוזניים וגואש שחור. תהינו יחד איך נראות נמלים ממבט על. הן יותר קטנות ונראות כמו נקודות שזזות מהר. 

בחרנו במקלון כי האחיזה מחזקת לנו את האצבעות והמקלון יוצר נקודות קטנות וחמודות. הילדימות יצרו נמלה בודדה… והיו כאלה שיצרו שיירה ארוכה. הוספנו מחילות וקנים מחוץ לאדמה. 

**משחק קבוצתי**

השבוע שיחקנו מרוץ שליחים-העברת מים, פעילות שהתאימה מצוין למזג האוויר ובנוסף  עזרה לנו לתרגל עבודת צוות ממש כמו הנמלים. הנחנו שתי פיילות מרוחקות זו מזו, ומי שרצו לשחק הסתדרו בשתי שורות.  המשימה היתה להעביר עם כוס מים מהפיילה המלאה לפיילה הריקה - כך עד שנגמרים המים בפיילה הראשונה. הילדימות היו מדהימים ואם המטרה היה לצנן אותם - זה לא עבד כי המים לא נשפכו אלא עברו מאוד מהר לפיילה הריקה! הילדימות עודדו את החברימות והתרגשו כשראו איך הפיילה שלהם/ן מתרוקנת(: 

**עבודת צוות**

כבר ידענו שהנמלים הולכות בשיירה ומחפשות אוכל, לא ידענו שהן מסוגלות לסחוב מזון כבד יותר ממשקלן. מה זה אומר? בחצר חיברנו אחד לשנייה בקבוקי מים. בסידור החצר הרמנו ביחד ארגז כבד של משחקים. וגילינו שלנו קצת יותר קשה לסחוב חפצים כבדים אז טוב שיש לנו קבוצה המשתפת פעולה. 

**בלאגן בכיתה** 

כשהתבוננו בנמלים ראינו שהתנועה שלהן מהירה תהינו איך הן לא מתנגשות אחת בשניה? ביקשנו מהילדימות פשוט ללכת בכיתה מהר מה קרה?  היו התנגשויות ונפילות.. איך הנמלה עושה את זה? הנמלה מרגישה אם מישהו מגיע אליה בעזרת המחושים שלה ואנחנו משתמשים בחוש השמיעה שלנו, הראייה והמישוש וכך מגלים אם מתקרבים אלינו. חשוב לשים לב איפה ילדימות אחרים נמצאים! שוב ביקשנו שהילדימות יסתובבו בחלל מהר והפעם שמנו לב זו לזה, והנה כולם הצליחו להגיע צמוד לקיר בלי שום התנגשות! 

**Gaby’s Corner**

This week we learned what some of our favorite BUGS are called in English and how they move. We brought out our plastic BUG collection to see which ones we already know.

What’s the tiny black one with lots of LEGS? An ANT! Like from the [ANTS Go MARCHING](https://youtu.be/Pjw2A3QU8Qg.) song. What BUG is that CRAWLING? It’s a [CATERPILLAR](https://youtu.be/PoZdClg4SQc). 

We practiced CRAWLING on our HANDS and KNEES. What does a CATERPILLAR become? A BUTTERFLY 🦋 We FLEW and used our arms as WINGS. What is that WIGGLING on the floor? A WORM 🐛 We lay down on our stomach and WIGGLED around without using our LEGS. What is that BUZZING? A [BUMBLEBEE](https://youtu.be/E5pyXANcsns).I see a tiny RED one with BLACK dots?Oh that’s a LADY BUG!

בשבוע הבא נמשיך עם פעילויות החרקים שלנו, בינתיים נחכה ביום ראשון לילדימות עם בקבוקים מלאים וסדינים נקיים!

**שבת מנוחה,**

**כל צוות שכבת הבוגרים: אורטל, מייקי, גבי, הילה, תמר ועדי**