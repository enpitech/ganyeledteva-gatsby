---
title: שנה מרגשת חדשה בפתח
date: 2022-09-09T10:29:06.104Z
---
**שבת שלום לכל ההורימות, הותיקים והטריים שלנו!**

רגע לפני העדכון, כמה הודעות חשובות:

1. **ימי שישי:** 3 ימי השישי הקרובים הגן בחופש, לוח חופשות נמצא באתר שלנו. 
2. **גיבוש שכבתי + הרמת כוסית לראש השנה**: כבכל שנה נקיים מפגשי גיבוש לכל שכבה בנפרד בתאריך 23.9 יום שישי שהגן לא עובד. המפגשים בארגונכם, ההורים (נשלחה הודעה בואטסאפ השכבתי). בנוסף, ננצל את ההזדמנות כדי להפגש, להרים כוסית לכבוד השנה החדשה ולתת לכן משהו קטן שהילדימות הכינו לכם :) 
3. **אינטרקום**: כשאתם מצלצלים באינטרקום אנחנו שומעים וגם רואים. לעיתים לוקח לנו כמה דקות. אנא התאזרו בסבלנות, ואל תצלצלו שוב ושוב. בנוסף, שימו לב שבין השעות 12 ל-15 ילדימות ישנים בגן - אם הגעתם לאסוף את ילד.תכם בשעות אלו, כיתבו או התקשרו לקפטנית שלכם, ואנחנו נוציא את הילדימות החוצה. 
4. **עגלות**: לצערנו אין מקום לאחסן עגלות בתוך הגן במהלך היום. רבים מכם בוחרים להשאירן בכניסה לגן וזה בסדר גמור - רק שימו לב לקפלן ולסדרן בצמוד לקיר בכדי לא לחסום את הכניסה לגן ולאפשר לאחרים מקום. אין להשאיר עגלות באזור הסטרילי - זה מפריע לכניסת ויציאת הילדימות.
5. **תקשורת עם הצוות**: אנו מזכירות כי נתיב התקשורת המרכזי שלכם הוא מול הקפטניות – כן, גם בנושאי הסתגלויות. אפשר דרך המייל או הואטסאפ. אם אתם מרגישים שחסר לכם מידע/ שפספסתם משהו אתם תמיד מוזמנים לפנות אליהן. כמובן בשעות סבירות :)



אז למי שטרם הכירו - זה העדכון שלנו :)

**מה מכיל העדכון?**

חלק ראשון:

הודעות חשובות על פעילויות הגן, תזכורות לגבי אירועים ותאריכים שונים ובקשות שונות מאיתנו.

חלק שני: מה עשינו השבוע בשכבת הצעירים

חלק שלישי: מה עשינו השבוע בשכבת הבוגרים.

נשמח אם תקפידו לקרוא את העדכון מדי שבוע בשל ההודעות השוטפות המועברות אך ורק דרכו, וכמובן גם כדי לדעת מה קורה בגן, על מה אנחנו לומדים ומדברים, כיצד אנחנו מקיימים דיאלוג עם הילדימות בנושאים השונים, איך אנחנו מפתחים חשיבה מסועפת – במלים אחרות, איך נראית הפדגוגיה שלנו. קריאת העדכון בצורה שוטפת מאפשרת לכם להמשיך את השיח של הגן גם בבית, וללמוד על החוויות, הפעילויות והרגעים המרגשים שעברו על הילדימות ביום-יום שלהם בגן. קוראים אדוקים אף יבחינו בשלבי התפתחות וצמיחה, ויראו כיצד משבוע לשבוע אנחנו מפתחים ומשדרגים את הפעילויות והשיח.

השתדלו לקרוא אותו עד מוצ״ש כך שלא תפספסו הודעות חשובות.

רגע לפני שנפרט על השבוע וקצת הראשונים שלנו, רציתי לנצל הזדמנות זו כדי להגיד לכולכם - משפחות ממשיכות ומשפחות מצטרפות - המון תודה על האמון שנתתם בנו! זה בלט מאוד בימים הראשונים, וגם הזכיר לנו כמה כשהתקשורת בין הגן לבית טובה, לילדימות הרבה יותר קל לעבור תהליכים כמו השתלבות או הסתגלות לשכבה חדשה. זה בלט בימים הראשונים ונתן לנו התחלה מדהימה!

את הימים הראשונים אנחנו משקיעים ביצירת אמון ובסיס חזק, כמובן למצטרפים שנמצאים בתהליך הסתגלות, אבל גם לבוגרים שלנו שהמשיכו לשנה נוספת והחליפו חלל ובאופן חלקי גם צוות וחברימות. כלל המשפחות והילדימות נדרשים להסתגל למציאות חדשה, הכיתות מחולקות אחרת, הילדימות בחללים אחרים, ולכן הפוקוס שלנו הוא ביסוס האמון ויצירת אוירה נעימה ונינוחה.

מה אנחנו עושות לשם כך?

* נערכנו והתכוננו לימים אלו בחודש אוגוסט באמצעות סמינרים וישיבות ארוכות כדי להגיע מדוייקים ככל האפשר.
* לאורך כל חודש ספטמבר אנחנו צוות מתוגבר: אורטל (מרכזת את ההסתגלות), אחינועם ועומרי שעוזרים בשתי השכבות

בבוגרים: גבי, מייקי, רוני, לימור ונופר

בצעירים: שגיא, מיכל, חוה, עדי, בר, רבקה והדר.

* בכל יום בצהרים מתקיימות ישיבות צוות לשתי השכבות. בישיבות אלו אנחנו מדברים על צרכים כיתתיים, צוותייים, וכמובן על הילדימות עצמם. אנחנו מדברות על כל ילד וילדה ומוודאות שאנחנו מצליחות להעניק לכולם את המענה הכי נכון לצרכיהם.

המשפחות המצטרפות גילו שיתוף פעולה מדהים, וכבר הצלחנו לשלב כמעט את כל הילדימות בבסיס של סדר יום, והבוגרים נכנסו בהתרגשות לחללים החדשים שלהם וגילו שהם לפתע "הבוגרים". לפעמים הם עדיין מתבלבלים ונכנסים לכיתות שלהם מהשנה שעברה ומספרים בהתרגשות לצעירים החדשים שפעם הם היו ישנים שם!

בשבוע הבא אנחנו מקוות ומאמינות כי כלל הילדימות יצליחו להיות בגן למשך רוב שעות היום בנועם וברוגע.

כמובן נשמור איתכם על קשר ישיר, אם יש משהו שלא ברור אתם תמיד מוזמנים לפנות אלינו.

**אז שתהיה לכולנו שנה נעימה, מהנה ומוצלחת,**

**אחינועם וכל צוות גן ילדי הטבע הדמוקרטי**



## שכבת הצעירים

בתחילת השבוע שעבר קיבלנו אתכם לראשונה בהתרגשות מרובה של כל הצדדים, את חלקכם כבר הכרנו דרך אחים גדולים, אחרים חדשים לנו לגמרי, ועבור הילדימות הכל חדש ומסקרן. בילינו את הימים הראשונים בניסיון להכיר את הילדימות קצת יותר, לגלות מה הם אוהבים, ולתת להם להכיר אותנו, את החללים השונים של הגן ואת פינות המשחק השונות שלנו.

אחרי שבוע וחצי אנחנו כבר יודעות שקיבלנו שכבה מהממת עם המון טיפוסים שונים ומגוונים. יש ילדימות שחוקרים כל פינה ומשחק במהירות כדי לגלות את כל ההפתעות. אחרים זהירים יותר ובודקים ביסודיות פינה אחת כדי לוודא שמיצו את כל האפשרויות. יש שאוהבים שירי אצבעות, ואחרים מעדיפים שירים שמניעים את כל הגוף. יש מי שאוהבים לדפדף בעצמם בספרים, ואחרים יביאו ספר למחנכת כדי שתקריא להם. יש מי שמעדיפים לעמוד מחוץ לארגז החול ולחפור, ואחרים שנכנסים ומתחפרים עם כל הגוף בחול. יש מי שטובלים אצבע בצבעי הידיים, ואחרים מורחים עם כל היד! יש מי שאוהבים לחלק ולסדר, ואחרים עוד אוהבים לשפוך ולפזר ולראות מה קורה :)

שמענו המון שירים, קראנו סיפורים, עבדנו בבצק, שיחקנו המון בקוביות, מגנטים, בובות, ירקות ופירות, וכמובן נסענו, רצנו וחפרנו בחצר.

השבוע התחלנו כבר קצת להיכנס ל"סדר היום" שלנו בגן. אנחנו מרגישות שרוב הילדימות ממש בשלים לכך ואף צמאים לזה. אנחנו כבר מתיישבים לארוחות משותפות, עושים מפגשונים בהם אנחנו שרים ורוקדים יחד, יוצאים לחצר יחד. בטח שמתם לב שחילקנו אתכם לכמה קבוצות – הקבוצות נועדו גם לפזר קצת את ההגעה של הילדימות בגן כדי לתת להם כניסה קצת יותר רגועה לגן ולהתחיל את היום בטוב. בנוסף, ההפרדה מאפשרת לנו לתת לחלק מהילדימות שעוד זקוקים לכך עבודה יותר פרטנית, וגם לאפשר לילדימות שכבר רגועים בגן אבל אנחנו חשות שדרושה להם עוד קצת בניית אמון בטרם יוכלו לשהות יום שלם בגן.

אנחנו יודעות שחלקכם תוהה לגבי שעת ההתעוררות המוקדמת: הימים הראשונים בגן (או גן חדש) דורשים גם הסתגלות להרגלי שינה חדשים. חלק מהילדימות לא ישנו עד עתה עם ילדימות אחרים, אחרים מורגלים במיטות (ולא מזרנים), חושך או שקט מוחלט. בנוסף, כמו בכל הגעה למקום חדש – גן חדש הוא דבר מאוד מעייף, והם נרדמים קצת יותר מוקדם מהרגיל. אל תדאגו, בהדרגה הם יתרגלו גם לגן וגם לשינה בגן, ושנת הצהריים תסתדר, ועימה יום ארוך יותר בגן.

אז שיהיה סופ"ש רגוע, ותצברו אנרגיות לשבוע הבא שלנו בגן,

**צוות שכבת הצעירים: מיכל, שגיא, עדי, בר, חוה, הדר ורבקה**



## שכבת הבוגרים

שכבה חדשה נולדה!

שבוע שני של תחילת שנה ואנחנו נפעמות מהקבוצות ומהשכבה - הילדימות כבר שולטים בתנועה בחללים ורובם זוכרים באיזה קבוצה הם.ן (: בבקרים הם יודעים לומר לנו מי חסר.ה ומתעניינים למה - והכי מרגש לראות חיבורים חדשים וחברויות שונות בתוך השכבה. 

**חיבוק קבוצתי** 

אנחנו עדיין בתהליך של השתלבות בשכבה ויש ילדימות שעדיין לא קל להן.ם. אנו עובדים יחד כדי להקל עליהם… הילדימות עצמם מציעים דברים שעשויים להקל: מזרן למנוחה, אני אשחק איתך.. אפשר לתת חיבוק או להקריא סיפור. הרצון להיות יחד ושלכולם יהיה טוב הוא מקסים ויוצר חיבור מהמם בין הילדימות.

במפגשי הבוקר נשארנו עם המוכר… בירכנו [בבוקר שמש אור אור](https://open.spotify.com/album/5JXQldw02zvzFGya3MDYs5?referral=labelaffiliate&utm_source=1100lw9yRR3M&utm_medium=Indie_Believe&utm_campaign=labelaffiliate#login) עצרנו ואמרנו בוקר טוב לכל חבר או חברה תוך כדי ליטוף ודיגדוג. תופפנו על הגוף והוספנו המון המון שטויות לשיחרור הגוף והנפש. 

השבוע העמקנו סביב חומרים העוזרים לשחרר את הגוף והנפש כמו בצק, חימר, צבעי ידיים. הילדימות לשו, מעכו, מרחו, הריחו לעיתים טעמו… למדנו את הכללים בעבודה בחומר ואחריות קבוצתית.  עבדנו בקבוצות קטנות - נגענו, כיוונו ותירגלנו עבודה קבוצתית ושיח. 

**בצק**

הכנו את הבצק שלנו יחד וזו היתה הזדמנות נהדרת לדבר על סוגי קמחים… קמח תירס,קמח תפוח אדמה…. הילדימות הזכירו את איתי שהוא רגיש לגלוטן. קיימנו דיון על המזון שלנו ומה איתי אוכל כמונו ומה הוא מקבל במיוחד.

**חימר**

שיחקנו בחימר האהוב עלינו - שמנו לב שהוא רך וקריר. ככל שלשים אותו, המרקם שלו קצת משתנה. כשמסיימים לעבוד, אנחנו אוהבים לנקות בעצמנו את הסימנים שהשאיר החימר על השולחן. מרטיבים מטלית ורואים איך היא מוחקת את החום האדמדם מהשולחן.

**צבעי ידיים**

הילדימות מגלים לאט לאט את ההפתעות בחצר הבוגרים והתגלית השבועית הוא הקיר השקוף. 

הילדימות קיבלו צבעי ידיים ומרחו על הקיר בעזרת האצבעות הצלחנו לצייר. גם פה אנו נסיים את הפעילות שלנו בלנקות את הקיר מהצבע ולאפשר לחברינו סביבה נעימה ליצירה משלהם.

**שבת מנוחה,**

**כל צוות שכבת הבוגרים: גבי, מייקי, רוני, לימור ונופר**