---
title: 'שבוע הספר: על כריכות ומה שביניהן'
date: '2020-06-27T18:03:03+03:00'
---
**שבת שלום לכל ההורימות**,

שבוע מהנה ופורה נוסף עבר עלינו בגן, וכעת אנחנו נכנסים לישורת האחרונה של השנה, תקופה שמתאפיינת אצלנו בגן בפרוייקטי סוף שנה. בהתאם לתפיסה החינוכית התהליכית שלנו, מסיבות סוף השנה אצלנו גם הן מהוות חלק מתהליך למידה ממושך, והינן רק הפינאלה שלו. אנחנו לא מתכננים מסיבה, ואז מלמדים את הילדים להעלות את הריקודים/שירים הנדרשים, אלא להיפך, המסיבה נבנית מתוך הפעילויות שלנו, ועל ידי הילדים והצוות יחדיו. בכל שנה, החודשיים אחרונים מוקדשים ללמידה דרך פרוייקט אחד או שניים שנובעים מתחומי העניין של הילדימות.

למידה מבוססת פרוייקטים (PBL) היא שיטה שמגיעה מחינוך בגילאי תיכון, ואנחנו מצאנו דרך להתאים אותה לגילאים שלנו, ובמקרה הספיציפי שלנו היא יותר למידה מבוססת חקר. מי שמתעניין בגישה זו יכול להסתכל [בקישור הזה על דוגמא טובה](https://www.youtube.com/watch?v=OHrSbIi6V2A). 

בסיום הפרוייקט מתקיים אירוע מסכם, וזוהי מסיבת הסיום שלנו. התוצאה היא שהמסיבה כולה שייכת לילדימות, הם מגיעים אליה לאחר שלמדו וחקרו נושא-על מסויים, נושא שלרוב עלה מתחומי העניין שהצוות זיהה אצל הילדימות. התחנות והפעילויות מיועדות לילדימות עצמם והן מתבססות על פעילויות שכבר עשינו בגן והילדימות מכירים אותן. כך הילדימות פעילים, נינוחים, ובעצם חוגגים את עצמאות הלמידה והחקר שלהם.

עם זאת, השנה, בהתאם להנחיות משרד החינוך ומשרד הבריאות, לא נוכל לקיים מסיבות סיום עם ההורים בתוך הגן. לכן המסיבות השנה יראו קצת אחרת, והנה הפירוט: 

**בשכבת הצעירים**: מסיבת סיום בנושא "אל מעמקי הים", שתתקיים בתוך הגן, ללא הורים, **ביום שישי ה-7.8.20**. לקבוצות הממשיכות שלנו אנו רוצות לתת אירוע משותף שיחזק את הקשר של הילדימות אחד לשני ולגן. כמובן נשתף אתכם בשלל תמונות ובתיאור האירוע, אך לצערנו לא תוכלו להשתתף בו מפאת המגבלות.

**בשכבת הבוגרים**: מסיבה בנושא מסע מסביב לגלובוס. בחודש וחצי הקרובים נעסוק בפרויקט חקר 3 סוגי אקלים (קוטבי, טרופי, ומדברי) מסביב לגלובוס, ונשאל את אותן שאלות רוחב: מי גרים שם ואיך? מה הם אוכלים? אילו חיות יש שם? מה צומח שם?

חשוב לנו לסגור מעגל בסיום שנת הבוגרים ולתת לילדימות להציג לכם את הפעילות שלהם, ולכן תכננו יום פעיל מחוץ לגן, לכל משפחה בנפרד.

אנחנו מתכננים לכם פעילות בסגנון "המירוץ למליון": במהלך האירוע יהיו מספר תחנות כשכל משפחה תצטרך לעבור ולבצע משימה מסויימת. לבסוף תגיעו לקו הסיום לקבל הפתעה. כרגע, אנחנו לא יכולים לרדת ליותר פרטים מאחר ותכנון האירוע לא הסתיים (עדיין עובדים על זה בתוך כל המגבלות שיש לנו).

**האירוע יתקיים ביום חמישי 6.8.20 בין השעות 17:30-19:00 בפארק הירקון (לא סופי, אבל לשם אנחנו מתכווננים). ביום זה הגן יסיים פעילות בשעה 15:30**. 

ועוד קצת הודעות...

**מגבונים**-  מגבוני חודש יולי, כל משפחה מביאה חבילה אחת בלבד. 

**גבי ונטע**- יש לנו שתי מחנכות חדשות בגן, שהתחילו השנה, לקראת השנה החדשה שלנו .

גבי - כרגע במשרת מילוי מקום, בשנה הבאה תכנס למשרה מלאה. מחנכת שעבדה 5 שנים באחד הגנים האהובים עלינו בעיר, עולה חדשה-ותיקה מארה"ב, בעלת שמחת חיים ורוח מרעננת, המבינה היטב את שפת הילדימות.

נטע - נכנסת על תקן משרת מילוי מקום. סטודנטית לחינוך מיוחד לגיל הרך, מנוסה בתחום גני הילדים, בחורה סופר אינטלגנטית ונעימה שהשתלבה פה בקלילות. 

**צוות לשנה החדשה** - משפחות ממשיכות, אנחנו יודעים שמאוד חשוב לכם לדעת מי הצוות לשנה הבאה. אנחנו סוגרים את השיבוצים סופית רק בסוף חודש יולי. נדגיש כי אנחנו בשאיפה להשאיר את שיבוצי הצוות בקבוצות קבוע ככל שאפשר, אך מדי פעם ישנם שיקולים אירגוניים שמצריכים מאיתנו לעשות שינויים בשיבוץ. אנחנו שואפים להמשכיות מלאה ומבטיחים כמו תמיד סטנדרנט גבוה ביותר בכל הקשור לצוות המחנך. במקביל, נשתף כי ויקה עוזבת את תל אביב ועוברת דרומה, ולכן לא תחזור בשנה הבאה מחופשת הלידה לגן שלנו. אוהבים ומחבקים ולא באמת נפרדים. את השיבוצים הסופיים נשתף במפגש ההורים של שכבת הבוגרים תשפ"א ב-27.7.20. 

**יתושים ועקיצות** – לאחרונה חלק מהילדימות נעקצים בזמן השהות בגן, ובכלל. אנחנו מבינים שזה לא נעים לראות עקיצות מגרדות ומציקות על גוף הילדימות. עם זאת נשמח להסביר כי יכולת הטיפול שלנו בנושא מוגבלת מכמה סיבות:

\-	הגן נמצא במבנה צמוד קרקע, ובו צמחייה רבה, ולכן יש כאן חרקים שונים שמסתובבים. 

\-	לא לכל החרקים יש הדברה (למשל אין הדברה נגד יתושים), וחלק מן ההדברות מסוכנות ואסורות בסביבת ילדים.

מה עושים בכל זאת ?

מצד הגן:

\- ביצענו בגן את כל ההדברות הרלוונטיות בתקופת הקורונה, ואנחנו מתכננים לבצע בסופש הבא הדברה נוספת. 

\- אנחנו מקפידים לרוקן מאגרי מים ולודא שאין כאלו בסביבת הגן. 

מצדכם:

\- חל איסור מוחלט על הצוות החינוכי למרוח כל סוג של תכשיר לי תקנות משרד הבריאות. כשם שאסור לנו לתת תרופות מכל סוג, כך גם אסור לנו מרוח תכשירים כמו נוגדי יתושים וקרם הגנה. 

\- אנחנו ממליצים מאוד לרכוש את הצמיד נגד יתושים. חלק ניכר מהילדימות מגיעים איתו לגן והוא ממגר כמעט לגמרי את העקיצות. 

**מתנות סוף שנה** - אנחנו מזכירים כי בגן שלנו הצוות לא מקבל מתנות אישיות מההורים. אנחנו יודעים שמאוד חשוב לכם לברך את הצוות ולהודות לו, עם זאת אנחנו מבקשים להקפיד ולכבד את הבקשה שלנו לא להעניק מתנות אישיות. אנחנו עובדים יחד כצוות, ולכן גם את הוקרת התודה מכם נשמח לקבל כצוות, ולא כאנשים נפרדים.

אתם בהחלט מוזמנים להתאגד יחד למתנה שיתופית מכלל ההורים לצוות, במידה ותרצו בכך (זה ממש לא חובה). אם יש לכם צורך בהודיה ספציפית אתם מוזמנים ומוזמנות לפנק את הצוות בברכות ומילים טובות -הברכות החמות הן המתנה הכי יקרה לנו. מעבר לכך, לא תתאפשר קבלת כל שי אישי אחר, גם לא קטן (שוקולד/ מחברת/ גיפט קארד).

**שבוע רגוע ושקט,**

**אחינועם וכל צוות גן ילדי הטבע הדמוקרטי<br>**

## שכבת הצעירים

חודש יוני הוא חודש הספר העברי, ואת השבועיים הנוכחיים אנו מקדישים לשיח על הספרים בחיינו – מהו ספר? ממה הוא עשוי? מה יש בו (מלים, איורים, תצלומים...)? איזה ספרים אנחנו אוהבים? איך אנחנו מתייחסים לספר ומטפלים בו?

השבוע התחלנו לדבר יותר על מבנה הספר, התמקדנו בדפדוף בו, וביחס שלנו אליו, ואפילו למדנו לתקן ספרים! בשבוע הבא, נמשיך להעמיק בספרים ובחומר שממנו הם לרוב עשויים – דפים.

אבל לפני שניכנס לעניינים – כמה הודעות:

\- יום ראשון בנוהל – לא לשכוח סדינים נקיים ובקבוקים מלאים. מזכירות כי בשל הקורונה אין לנו בקבוקים וסדינים חליפיים בגן.

\- עוגיית הבוקר: שמנו לב שהרבה ילדימות מגיעים עם ביסקוויט/עוגיה/לחמניה ביד פנימה. מזכירות שלגן אסור להיכנס עם אוכל, וגם לא עם חפצים אישיים. יש אמנם ילדימות שיושבים דקותיים ומסיימים את הנשנוש, אבל חלק מהילדימות נאחזים בו ומתקשים להיפרד ממנו. אנחנו מבינות שלפעמים היציאה מהבית קשה ולא רוצים לנהל מאבק מול הילדימות שעשוי לעכב אתכם, אבל שימו לב שעבור חלק מהילדימות מדובר בפרידה נוספת שהם נאלצים לחוות בבוקר, וחישבו האם יש לכם דרך לחסוך להם אותה. אולי אפשר לקבל את הנשנוש מוקדם יותר? לסיים בבית? ואולי אף לוותר עליו כליל? אפשר גם לעשות הסכם עם הילדימות, שנסיים את העוגיה עד שנגיע לשער, או שנשב על החומה ממול ונסתכל על הילדימות הנכנסים עד שנסיים את העוגיה.

\- השבוע נעמיק את עיסוקנו בנייר ובשימוש החוזר בו, לכן נשמח לקבל את המגזינים, העיתונים, המעטפות ושאר ניירות מעניינים שאינכם זקוקים להם. ביום ראשון נניח לכם ארגז באזור הסטרילי שם תוכלו להניח את הדברים.

**ועכשיו לעיקר**:

**שבוע הספר**

השבוע התמקדנו במבנה הספר – ממה הספר עשוי? מדפים! יש ספרים עם דפים ממש עבים, ספרים שעשויים מקרטון. אבל רוב הספרים מורכבים מכריכה קשה מקרטון, ובאמצע, הרבה דפים שהם דקים יותר. הדפים הדקים נקרעים הרבה יותר בקלות, ולכן אנחנו צריכים הרבה יותר להיזהר איתם. ומה יש על הדפים? על הכריכה לרוב יש ציור, שלפעמים רומז לנו קצת מה צפוי לנו מאוחר יותר בתוך הספר. בגדול כתוב שם הספר, מה שגם הרבה פעמים עוזר לנו להבין על מה הספר. ולבסוף, כתוב שם מי כתב את הספר, ומי איירה אותו. לפעמים זה שני אנשים שונים, לפעמים אחד שגם מצייר וגם כותב, ולפעמים זה יותר אנשים!

אנחנו מאוד אוהבים את הספרים שלנו, ולכן אנחנו צריכים להשתדל לטפל בהם יפה: אנחנו מחזיקים את הספר בזהירות, ומשתדלים לא להפוך את הכריכה. אנחנו מדפדפים לאט ובעדינות – תופסים את הדף בפינה ומעלים אותו לאט למעלה, ואז מניחים בחזרה בצד השני. והופ – רואים את הדף הבא!

מה קורה אם בטעות משכנו את הדף חזק מדי והוא נקרע? זה ממש עצוב ☹ אבל השבוע למדנו שאפשר גם לתקן! מה עשינו? לקחנו מסקינג טייפ וזוג מספריים, הצמדנו את שני החלקים של הדף זה לזה, ומתחנו בזהירות את הטייפ על הקרע, עד שהוא כיסה את כולו והצמיד בחזרה את הדף – ואז גזרנו, וזה כל הסיפור! הקמנו מרפאה לספרים: הילדימות בדקו את הספרים, הביאו את הספרים הקרועים למחנכת, שתיקנה את הספר עד שהוא חזר להיות בריא, ושוב יכולנו לדפדף בו בהנאה.

ההתמקדות שלנו בספרים לקחה אותנו גם לשיח על חומרים - הדפים מהם הם עשויים. ספרים אנחנו לא קורעים, אבל בהחלט יש דפי טיוטה ודפים שאנחנו כבר לא צריכים, אותם אפשר גם לכווצ'ץ' וגם לקרוע. איך אנחנו קורעים? תופסים את הדף באצבע ואגודל של יד אחת, וממש קרוב לשם גם באצבע והאגודל של היד השנייה, ומושכים עם כל יד לכיוון אחר! הקשבנו לרעש שעושה הדף כשהוא נקרע, וניסינו לקחת את הקרעים ולקרוע גם אותם, כך שוב ושוב, עד שהיו לנו פיסות נייר ממש קטנות. למחרת, ניסינו לקחת את הקרעים, ולהדביק אותם בעזרת מסקינג טייפ, כדי להכיר טוב יותר גם את החומר הזה, להרגיש כמה הוא דביק, ולהבין איך הוא מדביק לנו קרעים שאנחנו רוצים לאחות.

במקביל, המשכנו לחקור את המים: לקחנו כל מיני חפצים, ופיילות מלאות מים. אחד אחד הנחנו את החפצים והתבוננו: האם הם צפים על המים? או שוקעים לתחתית? החזקנו את החפצים בידיים, והרגשנו שדברים כבדים שוקעים יותר מדברים קלים. חיפשנו בחצר עוד דברים שאפשר לנסות להכניס למים ולראות מה קורה איתם. ומה קורה כשמכניסים בקבוקון ריק פנימה? בהתחלה הוא צף, אבל אם לוחצים עליו, רואים שהוא עושה בק-בק-בק, יוצאות ממנו המון בועות, ואז הוא שוקע!

בשבוע הקרוב נמשיך להעמיק במים ובנייר וניצור עיסת נייר, ובמקביל נמשיך להעמיק בספרים עצמם ובתוכן שאפשר למצוא בהם. <br>

# הפינה הצהובה

**ספר השבוע**

השבוע כל מחנכת בחרה להקריא לילדימות את הספרים שהיא אהבה בילדותה: כך קראנו עם נטע את "הזחל הרעב" שוב, ונזכרנו בזחלים שלנו. התבוננו בספר התמונות של החיות וילדיהן שהיה של מיכל כשהיא הייתה ילדה, ניסינו לזהות את החיות השונות והתבוננו איך הן מטפלות בילדים שלהן. קראנו את "הצב של אורן" (מירה מאיר). ניסינו להיות צבים בעצמנו - התכדררנו כמו קערה אליה הכנסנו את הרגליים, הידיים והראש, ולאט לאט הוצאנו החוצה יד, ועוד יד, ורגל, ועוד רגל ובסוף גם את הראש! ומי ציירה את הצב? אורה איל, שציירה גם ספרים רבים אחרים שאנחנו אוהבים: "מעשה בחמישה בלונים", "הבית של יעל", "לילה חשוך אחד"...

**מעצבים ומפסלים**

במקביל, המשכנו לעבוד עם החימר, חומר נפלא שעימו אנחנו לומדים עוד ועוד. השבוע גילינו שאם נמשיך לחפור בשקע שעשינו עם האצבע, או נסובב את החימר סביב האצבע, בסוף היא תצא לנו מהצד השני ויהיה לנו חור! הילדים נהנו לעשות חורים בחימר ולהתבונן דרכם: "תראו, יש לי משקפת!". <br>

# הפינה הכחולה

**מעגלים מעגלים**

השבוע חיזקנו את היכולת שלנו ליצור מעגל חברימות. איך יוצרים מעגל? עומדים צמוד לקיר, נותנים ידיים, מזהים מי הם הקצוות.. ומה עכשיו? מתחברים! לוקחים נשימה עמוקה ומתחילים לנפח את המעגל, מוציאים אויר וצועדים אחורה עד שהידיים שלנו מתוחות. איזה מעגל עגול ומרשים נוצר לנו! התמקדנו בתחושות שלנו בתוך המעגל, ובייחוד באחיזה שלנו: האם אני מחזיק/ה חזק מידי? האם נעימה לי האחיזה של החבר לידי? אנו מתרגלים לנוע יחד, קדימה ואחורה, בעזרת "שיר הכיוונים".

**ספר השבוע**

השבוע בחרנו להזכר בספרי הילדות שלנו המחנכות וכך נקלענו לסיפור חורף באמצע הקיץ… "מגפיים" (מרים רות). התבוננו בכריכה ושאלנו: מה היא מספרת לנו? ראינו ילד עם מעיל גדול המכסה לו את הרגליים, וכובע צמר. המעיל גדול מאוד ומגיע עד לריצפה - האם הוא שייך לצפריר? התבוננו שוב ותהינו יחד על איזו עונה מדבר הסיפור. כשקראנו גילינו שצפריר ממתין ל"גשם, גשם עוד-עוד-עוד! גשם, גשם טוב מאוד!" ומצפה גם ... למגפיים אדומים! שיתאימו במיוחד רק לרגליו. האם גם אנחנו כבר מתגעגעים לגשם?

**בברכת קיץ מלא מים,**

**צוות הצעירים: מיכל, אורטל, ימית, אלינור ונטע <br>**

## שכבת הבוגרים:

על שכבת הבוגרים המדהימה שלנו עבר שבוע מרתק - שבוע הספר! כל היום סבבו אותנו ספרים מכל הסוגים: דקים, עבים, קטנים, גדולים, ללא ציורים ועם. חקרנו את נושא הספרים והפכנו לתולעי ספרים, חשבנו ושאלנו את עצמנו: למה הספרים בנויים בצורה הזאת? למה הכריכה עבה והדפים דקים, ולמה יש ספרים שכל הדפים שלהם עבים? גם בשבוע הבא נמשיך לעסוק בספרים ובחומרים מהם הם עשויים, ובראשם – הנייר.

**תכף נפרט, אבל קודם כל כמה הודעות**:

\- **שמלות**: הבנות בשכבה שלנו מאוד אוהבות שמלות עם זאת, זכרו שאנחנו נמצאים הרבה בחצר ובארגז החול. חשוב להלביש לבנות מכנסיים מתחת לשמלה, כדי לשמור על נקיון האזור.

\- **שירז**: כמו השבוע, שירז תגיע לבקר את הילדימות אחת לשבוע ככל שיתאפשר. השבוע ביקרה והיתה חוויה מרגשת ומחזקת. חלק מהילדימות בחרו שלא לפגוש אותה ואנחנו כמובן מקבלים זאת בהבנה ובאהבה.

\- **פרויקט מסביב לגלובוס**: אנחנו מתחילים בעוד שבוע את הפרויקט השנתי שלנו. נצא יחד לחקור את סוגי האקלים שיש בעולם. אם יש לכם גלובוס בבית שתרצו ותוכלו להשאיל לנו, נשמח לקבל.

\- **דפים**: במסגרת ההעמקה שלנו בספרים ובנייר, אנחנו מתכננים כל מיני פעילויות שקשורות בנייר, ונלמד כמובן גם על שימוש חוזר. נשמח לקבל מכם ביום ראשון מגזינים, עיתונים, מעטפות, מפיות וניירות מגניבים אחרים שאתם מוצאים וכבר אינכם זקוקים להם.

**ועכשיו לעיקר**:

**שבוע הספר**

במפגשים חקרנו השבוע את מבנה הספר: הבנו שהכריכה העבה שומרת על הדפים הדקים ממש כמו שקליפת הפומלה העבה שומרת על הפלחים! חלק מהחברים אמרו שהכריכה היא כמו שריון שמגן על הדפים הדקים שעלולים להתקמט או להיקרע. שאלנו: האם גם לנו יש תפקיד בשמירה על הדפים? בטח! כשאנחנו מעיינים בספרים אנחנו מדפדפים בעדינות, בשתי האצבעות שלנו הופכים את הדף, וככה הדפים לא נפגעים. אחד החברים נתקל בספר שאין בו ציורים בכלל,  מה זה הספר הזה? איך אפשר לעיין בו? החברים הציעו להסתכל על האותיות ולנסות לזהות אותן. נתקלנו גם בספרים מלאים באיורים, בסוף סיכמנו שכל ספר הוא אחר, יש כאלה רק עם מילים וכאלה עם מילים ואיורים, אבל מה שבטוח הוא שעל כולם עבדו ממש קשה! מי יצרו עבורנו את הספרים?

לפני שקראנו כל סיפור, הקראנו את שם הסופר ושם המאייר. החברימות שאלו: מי האנשים האלה? ענינו להם שאלה האנשים שכותבים את המילים שאנחנו קוראים. את הרעיון של הסיפור ואת העלילה הם מחברים, ואז מגיע המאייר, קורא את הסיפור ומצייר את מה שהוא מדמיין מהסיפור. אחד החברים ענה שהאנשים שכותבים ומאיירים עובדים במקום סגור שרק הם נמצאים בו כדי שיוכלו להתרכז!

**בית חולים לספרים**

בעקבות השיח על הספרים החברימות נהיו ממש אחראיים וכל פעם שראו ספר קרוע ישר הביאו אותו למחנכת, ואחד החברימות הציע רעיון: לפתוח מרפאה לספרים החולים! פתחנו בית חולים לספרים שכלל סלוטייפ, מספריים וספרים שצריכים תיקון! חיש מהר גזרנו רצועות סלוטייפ והדבקנו את כל הספרים. החברימות מאוד התלהבו מהמספריים וביקשו גם להתנסות, לכן התיישבנו במעגל באחוות שלנו, וגזרנו רצועות נייר לחלקים קטנים. למדנו להחזיק את המספריים עם האגודל כלפי מעלה כשהחוד רחוק מהגוף, להחזיק את רצועת הנייר בקצה ולגזור עם קצה המספריים!

**קריעת דפים**

בהמשך לשיח על הספרים היקרים שלנו אותם אנחנו נזהרים לא לקרוע, בדקנו גם אילו דפים כן אפשר לקרוע: סיכמנו שנקרע דפים שאנחנו כבר לא צריכים. למדנו איך לאחוז את הדף באצבעות ולקרוע אותו - זאת פעולה לא פשוטה! אחרי שקרענו את הדפים חלק מהחברימות התחילו לאחד את החתיכות לפסיפס: פעם החתיכות שהתאחדו היו בית, פעם ארמון, פעם מספרה ומספריים ובסוף הפעילות כולנו העפנו פתיתי נייר באוויר ועשינו מסיבה.

# הפינה הוורודה

את הבקרים חזרנו לפתוח בחצר, ואפילו התווספה לחצר פינה חדשה ומיוחדת, פינת הספרייה. כיף לפתוח את הבוקר עם ספר שאוהבים ופינה שבה מקריאים סיפורים! ספר אחד החברימות ביקשו כל יום מחדש: "זאב גדול זאב קטן" (נדין ברום-קוזם). הסיפור מספר על זאב שהכיר זאב שקטן ממנו וחלק איתו את הידע שלו, ממש כמו שאנחנו חלקנו עם החבר החדש שהצטרף לקבוצה.

ברוך הבא לגבע, החבר החדש בקבוצת הוורודים! החברימות קיבלו באהבה את גבע, השמיעו לו את השירים האהובים עליהם, כמו "[יום בהיר של שמש](https://www.youtube.com/watch?v=COrqhqIcEuI)" והשיר "[תותים](https://www.youtube.com/watch?v=BXfbSYpGHi0)" של אתניקס, וכמובן את "[אלף כבאים](https://www.youtube.com/watch?v=GBGQO7gRTaI)". החברימות גם לימדו אותו את כל מהלך המפגש ואפילו הזמינו אותו למעגלים ולרכבות! כשהיה קשה הזכירו לו מתי ההורים באים וזה עזר לו מאוד. את האמפטיה שעטפה אותנו אי אפשר להסביר במילים, והיה ממש כיף לראות את זה.

**פעילות בעקבות מבנים**

על מבנה הספר כבר דיברנו במפגש, אבל מתי נדבר על המבנים אנחנו בונים בחצר כל שבוע? אז השבוע בנינו בחצר מגדלים מדברים שונים ולא רק מקוביות: ניסינו להבין איך המגדל שלי יעמוד? בסיס רחב! כל החברים הוסיפו לבסיס חלקים והיה לנו בסיס רחב במיוחד שעליו התחלנו להוסיף כל פעם חלק אחר, שמנו לב שדברים עגולים או עם שפיץ אפשר לשים ברווחים, ואת המגדל אנחנו בונים עד לגובה הראש! היה ממש כיף לראות את כולם בעשייה משותפת לקראת מטרה!

# הפינה האדומה:

בעקבות שבוע הספר פתחנו בכיתה ספרייה אדומה! שני ארגזים שעמדו אחד על השני חיכו לנו כל בוקר עם פינה נוחה ומרווחת, ספות וספסלים לעיון בספרים והקשבה לסיפורים האהובים! הסיפור האהוב על הקבוצה הוא "מיץ פטל" (חיה שנהב), המספר על חיה שלא רצתה שיגלו מי היא, אבל בסוף כשגילו אותה כולם רצו להיות חברים מאוד טובים שלה.

**משחק מחבואים בחצר**

כל הדיבורים על מיץ פטל עשו לנו חשק לשחק משחק ישן ואהוב, מחבואים! אחד החברים ספר עד 10 וכל החברים בזמן הזה רצו להסתתר, איפה אפשר להסתתר שאלנו? האם אפשר להסתתר מאחורי בד שקוף? איפה בחצר נמצא בד אטום? המקום צריך להיות מספיק רחב וגבוה כדי להסתיר אותנו. בית ההוביט היה מקום המחבוא המועדף על החברים ולנו היה ממש כיף לראות את המשחקיות ושיתוף הפעולה בין הילדימות.

**יום הולדת חגיגה נחמדת**

השבוע חגגנו יום הולדת לחבר האהוב שלנו נריה! נריה שמח מאוד כשהביא בבוקר את הקאפקייס הטעימים שחלק עם הקבוצה, ונהנה במיוחד מהכתר המהודר שבחר לעצמו. הכתר נשאר על הראש גם אחרי שהחגיגה הסתיימה, ובשיר הציפורים שאנחנו כלכך אוהבים כולם התחברו לזוגות זוגות של ציפורים ורקדו סביב נריה. מזל טוב לנריה! אוהבים מאוד!

**בברכת שבוע נעים ורגוע,**

**צוות הבוגרים: חולוד, טניה, זיו ותמר**
