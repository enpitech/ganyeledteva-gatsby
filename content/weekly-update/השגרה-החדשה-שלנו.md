---
title: נכנסים לשגרה החדשה שלנו
date: 2023-11-10T10:56:39.943Z
---
**שבת שלום לכל משפחות הגן,**

אנחנו כבר שבוע שני בפתרונות הזמניים שלנו – הבוגרים והאדומים במקלטים, והסגולים בבית של אחינועם, ואנחנו – הילדימות והצוות כבר התחלנו להתרגל ולהרגיש בנוח. המון תודה על כל התמיכה, העזרה והנכונות בשבועות האלה, בשם כל הצוות שמרגיש את זה. מייל על התכנון שלנו להמשך יישלח לכם עד אמצע השבוע הבא.

יש לנו בקשה חשובה מכם בינתיים: אנחנו יודעים שהרבה מכם ממהרים כשאתם מביאים או אוספים את הילדימות, ובכל זאת, מיצאו רגע חניה והשתדלו לא לחסום את הרחוב - השכנים החדשים שלנו מאוד מפרגנים לנו, אבל גם הם צריכים לצאת ולהיכנס מהרחובות הקטנים בשעות האלה ואנחנו רוצים לשמור איתם על יחסי שכנות טובים!

**שבת שלום ומנוחה!**

**אחינועם, עומרי (מרחוק) וכל צוות גן ילדי הטבע הדמוקרטי**

## **השכבה הצעירה**

הופ עברו להם שבועיים מהכנסת השיגרה לתוך החללים החדשים שלנו!

בין אם זה מקלט או הבית של אחינועם, אנחנו ממשיכות ועובדות עם הילדימות על טקסים, מעברים, מפגשים וחומר. אנחנו עכשיו הרבה יותר נפרדים, ולכן נתחיל להפריד גם את העדכון לקבוצה האדומה ולסגולה.

אנחנו מרגישות שהילדימות בקפיצה ענקית! מכל הבחינות, קוגנטיבית, שפתית ורגשית. אנחנו שמחים לראות שהם כבר מבינים ומכירים את הלך הרוח, מבצעים מעברים בצורה נינוחה וקלה יותר, מה שמאפשר לנו להעמיק את היום שלנו בתכנים, שירים ופעילויות חדשות ומעניינות. אחרי ארוחת הבוקר אנחנו עוברים לעבוד בקבוצות קטנות, גם במקלט וגם בבית של אחינועם. העבודה בקבוצה קטנה - בין אם במשחק, במפגש או ריקוד - מאפשרת לנו להגיע לכל הילדימות ולהעמיק את הקשר והלמידה, ולעבוד בצורה שקטה יותר ופרטנית יותר.

**הקבוצה האדומה**

הילדימות כבר נפרדים בצורה נעימה וקלה יותר בבוקר – יש לנו טקס קבוע שהם אוהבים ועוזר להם להיכנס לסדר היום שלהם בכיף ובזרימה. בהקשר זה – יש לנו בקשה קטנה – חכו בבקשה בסבלנות עם הילדימות מעבר למחסום הכיסאות הוורודים – אנחנו מבטיחות שמחנכת תיגש לקבל אתכם, רוצות לעשות את זה כשאנחנו פנויות לכך ולפעמים נרדשות לנו דקותיים להתפנות:)

בזמן שאנחנו מחכים שכולם יגיעו, הילדימות משחקים קצת במרחב, נותנים מלא חיבוקים ונשיקות לצוות וקצת גם זו לזה. כשכולם מגיעים - אנחנו מתיישבים למעגל הבוקר שלנו.

איך אנחנו עושים את זה? הבקבוקים מחכים מסודרים במעגל, וכל חבר.ה ניגש.ת לשבת ליד הבקבוק שלו.ה – זוהי הזדמנות לתרגל במשחקיות התיישבות במעגל חברים:)

אנחנו אומרים בוקר טוב לכולם, בודקים: מי לא הגיע לגן? אומרים שלום לטיטי הבובה שלנו שאנחנו הכי אוהבים ועברה איתנו גם היא למקלט!

ומה עוד אנחנו עושים? סבב פרידה מהמוצצים! כשאנחנו משחקים ואוכלים בגן אנחנו לא צריכים את המוצץ, ורוצות להשאיר את הפה פנוי לדיבורים. מתי כן נחזור למוצץ? כשנרצה קצת לנוח, או כשיש לנו קצת קושי או צורך להירגע ולנוח איתו קצת.

הכנסת אורחים

בבוקר, המקלט כולו שלנו, אבל אחרי ארוחת הבוקר והמפגש שלנו, מצטרפים אלינו למשחק גם חברי הקבוצה הצהובה מהמקלט השני! זו היתה הזדמנות נפלאה להכיר את החברימות מהכיתה הצהובה, לשחק איתם ולאכול יחד ארוחת צהריים! כשהם מסיימים לאכול, הצהובים גם נשארים לישון איתנו בצהריים, ומאוד כיף להתעורר כשהם לצידנו.

**הקבוצה הסגולה**

השבוע פגשנו חומר חדש - חימר! לאט לאט חקרנו אותו בעזרת הידיים שלנו.

מה הצבע שלו? חום! מה עוד אנחנו מכירים שחום? הגזע של העץ, החול והאדמה. האם הוא קר? או בכלל חם? הוא יבש או לח? קשה או רך? מה אפשר ליצור בו? כדורים קטנים, גושים גדולים.

נוכל להכניס קצת מקלונים, לחורר ולחתוך. נגענו, שיחקנו, יצרנו ופיסלנו איזה כיף! איזו השפעה מרגיעה יש לחומר הזה על כל מי שנוגעים בו!

סתיו, סתיו

הבקרים האחרונים הפכו להיות קצת יותר קרירים, השמיים יותר מעוננים והסתיו מביא איתו רוחות נעימות. הסתיו מביא איתו גם פירות טעימים וצבעוניים.

השבוע הכנסנו למפגש שלנו פרי כתום, עגול וריחני.

לעתים הוא מתוק ולעתים חמצמץ- תפוז!

ישבנו יחד כולנו במעגל, וכמו תמיד כשהמחנכת משתמשת בסכין אנחנו מקפידים על בטיחות וכל הילדימות מניחים את הידיים על הברכיים. חיתוך פרי ביחד הוא הרחבה של טקס שכבר מיסדנו בשבוע שעבר בקבוצה – חיתוך הירקות לארוחת הבוקר, ולכן הילדימות כבר מכירים את ההתנהלות.

הרחנו את הקליפה, טעמנו אותה מעט, היא מתוקה או מרה?

הצצנו פנימה וחתכנו את התפוז, מה הצבע בפנים? ואיזה ריח יש לו?

פרסנו את התפוז וטעמנו!

לחלק מהילדימות התכווץ הפרצוף, התפוז חמצמץ:)

וחלקם נהנו מהטעם.

פירות ההדר עוד ישחקו תפקיד מרכזי בלמידת החורף שלנו, ובשבוע הבא גם נתחיל לדבר על נושא חדש- מעל ומתחת לאדמה.

**שנת צהריים!**

השבוע כל החברימות נשארו לישון יחד אחרי תקופה ארוכה.

איזה כייף היה להתכרבל יחד לשנת צהריים בחללים החדשים שלנו:)

מזכירות לכם.ן לשבוע הבא סדינים נקיים, בגדים ומספיק חיתולים ליום ארוך.

חשוב מאוד לכתוב שמות על כל הציוד☺

מאחלות סוף שבוע רגוע ושקט מכל צוות שכבת הצעירים- הילה, ענבר, אלמוג, רוני, גבי, נעמי, מיאל, שירז ואורית.✨

## **השכבה הבוגרת**

אחרי שבועיים במקלט החדש שלנו, אנחנו כבר מתורגלים בהרבה מאוד דברים – אנחנו כבר יודעים היכן נמצא כל דבר, איך

עוברים ממקלט למקלט, מי נמצא בכל חלל ומה אפשר לעשות בכל חלל (וכבר בדקנו היטב גם מה אי אפשר לעשות...). השבוע כבר כמעט כל הציוד שלנו מהגן עבר איתנו – חומרים ליצירה, משחקי שולחן, משחקי רצפה, ואפילו כל המזרנים והשמיכות שלנו מהגן! כן – אנחנו כבר ישנים במקלט!

חלק מהילדימות שאלו למה אנחנו ישנים במקלט, ואחרים כבר הסבירו להם שהמקלט הוא מקום בטוח שלא נצטרך להתעורר בו אם יהיו אזעקות. אנחנו לא יודעות אם זה החושך או הביטחון, אבל הילדימות ישנים ממש טוב במקלט ואנחנו מוצאות את עצמנו מעירות אותם 😊

**חלוקת מקלטים**

השבוע הקבוצה הצהובה (עם קצת אורחים כחולים) הרחיבה את השימוש שלה במקלט של הקבוצה האדומה. מדוע? בשלב שאנחנו רוצים להתפצל למפגשים, עבודה בחומר ומשחק בגינה, הקבוצה האדומה כבר מתחילה להתארגן לארוחת צהריים, וזה מפנה לנו חלל שקט ונעים למקלט, מה שמאפשר לשתי הקבוצות קצת להתפרש ולעבוד גם בקבוצות קטנות ושקטות יותר. היה לנו כל כך כיף ונעים שם, עד שנשארנו לאכול צהריים יחד ואפילו נשארנו לישון יחד עם האדומים! זה היה כל כך נוח!

יום אחד, באו למקלט שולמן שני אנשים עם דלי ומברשת – אחרי שהם תיקנו את קיר השירותים שלנו, הם היו צריכים גם לצבוע אותו בצבע אוטם. התבוננו בהם עובדים, שאלנו שאלות, בדקנו את התאמת הצבעים בזה (הילדימות הסכימו פה אחד: הם לא יודעים למיין צבעים טוב!), וחשבנו האם הריח שזה עושה נעים לנו או לא. אחרי כמה זמן, הבנו שלריח ממש קשה לצאת מהמקלט! אבל מי כן יודע לצאת מהמקלט? אנחנו! עשינו רכבת ארוכה ארוכה, והצטרפנו גם אנחנו לקבוצות הצהובה והאדומה במקלט השני! בדרך עשינו הפסקת פרי קטנה, וחיכינו שהצוות וההורימות יעזרו להעביר את כל הציוד שלנו גם כדי שנוכל לישוןן יחד. זו הייתה הרפתקה מאוד מצחיקה! למחרת הריח כבר התפנה לו מהמקלט, וחזרנו לשגרה החדשה שלנו:

נפגשים כולם במקלט שולמן, אחרי ארוחת בוקר והפסקת מים, הקבוצה הצהובה עוברת למקלט השני, וכולנו מתפצלים לאחוות פעילות קטנות יותר כדי שנוכל לעבוד בחומרים, לתרגל כישורים פדגוגיים, להתרוצץ בחצר, וליהנות במפגשים. הצהובים נשארים לישון במקלט השני, הכחולים ישנים במקלט הראשון – אלא אם הודענו לכם אחרת 😊 (ואם אתם לא סגורים על הכתובת, פנו לקפטנית שלכם).

**מה עוד עשינו השבוע?**

חקרנו את הגינה שלנו הרבה יותר לעומק – מצאנו כל מיני אוצרות מן הטבע, הסתובבנו וחיפשנו עלים בצורות וצבעים שונים, והחזרנו אותם כדי להראות לחברימות ולראות מה הם מצאו. ניסינו לאסוף חלק מהחומר המנצנץ על הדשא, כדי לנקות אותו קצת. קרענו ניירות לחתיכות קטנות, ערבבנו עם מים כדי להתחיל בסיס של עיסת נייר – חומר כה רך, קריר ומהנה לעבודה. מצאנו גם הרבה חלקות של אדמה שלא נשתל בה דבר, וחשבנו לעצמנו, אולי נזרע בה משהו?

מה אפשר לזרוע באדמה? זרעים! איפה נמצא זרעים? נזכרנו שכשאנחנו חותכים את ארוחת הבוקר שלנו, אנחנו מוציאים הרבה מאוד זרעים מהפלפלים והעגבניות שלנו! שמרנו אותם מארוחת הבוקר, וכשיצאנו לגינה, חפרנו בחול וטמנו בפנים זרעים! השקינו, ועכשיו אנחנו מחכים לראות מה יקרה!

בשבוע הבא נעסוק הרבה במה שקורה מעל ומתחת לאדמה,

בינתיים מאחלות לכולם סופשבוע רגוע עם הרבה מנוחה!

נחכה לכם במקלט ביום ראשון בבוקר – לא לשכוח להביא בקבוק מים מלא וסדין נקי (החזרנו סדינים ביום חמישי).

 **צוות השכבה הבוגרת: מייקי, לין, נגה, עמנואל, לילה, חוה ומיכל**