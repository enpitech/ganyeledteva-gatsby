---
title: האח הגדול- גרסת ילדי הטבע
date: '2019-02-09T16:00:18+02:00'
---


**שבת שלום ואהבה**



מחלות מחלות ... 

כבר שלושה שבועות בהם אני נתקלת בחולי כללי כמעט בכל מקום אליו אני הולכת וכמובן שהחולי הגיע לבקר גם אצלנו בגן... לצערי אנחנו לא חסינים. מגוון מחלות ביקרו אותנו, שפעות, ורוסים, דלקות אזניים, דלקות ריאות. ממש מכל טוב

חשוב לי להדגיש כמה נקודות: 

1. בנוגע להתנהלות של הורים אחרים בפנינו, אתם יכולים לסמוך עלינו שאנחנו מקפידים באותה מידה בדיוק מול כל ההורים ובאמת שכל ההורים כולםםם משתפים פעולה באופן מלא לגמרי. בעניין הזה אנחנו לחלוטין מתפקדים כקהילה שיש לה אחריות הדדית וכל משפחה עושה מעל ומעבר כדי לשמור על כולנו בריאים- ילדימות וצוות. 



2. אין ילדים חולים בגן, נקודה. כך שאין מקום להשליך על הגן את האחריות למחלות... 

זה קורה ואין לנו שליטה בעניין...



3. מזכירה כי ילד/ה שנמדדו ויש להם חום, הוריו צריכים הגיע בהקדם- עד חצי שעה מרגע המדידה. 

אנחנו מצידנו מודדות 3 פעמים כדי לוודא שאכן קיים חום. 

 

4. המלצה חמה חמימה להשאיר לעוד יום התחזקות! הרבה פעמים הילדימות חוזרים כשהם כבר ללא תסמינים אבל עדיין לא בשיאם, המערכת החיסונית עוד לא חזקה מספיק ולכן הם רגישים יותר ונדבקים שוב ... בנוסף, בנוגע לילדימות שקיבלו אנטיביוטיקה, זכרו שהאינטיביוטיקה מחלישה. 

ממליצה בחום (זו עצה חברית בלבד... ) להתייעץ עם גורמים מקצועיים ולשקול לתת פרוביוטיקה- תוסף טבעי לגמרי שפשוט מחזק את המערכת כולה במיוחד אחרי אנטיביוטיקה. הילדימות קטנים והגוף שלהם חלש משלנו, ולוקח להם יותר זמן להתאושש. 



5. עוד המלצה, גם היא חברית, סמכו על הקול הפנימי שלכם. היו לנו כאן כמה מקרים של אבחנות לא מדוייקות! מקרים שהילדים אובחנו עם "סתם וירוס" או "סתם שיעול" והתברר שהיתה זו דלקת ריאות... אם אתם מרגישים שהילד/ה שלכם חולים, אל תתביישו ללכת לקבל עוד חוות דעת רפואית. 



עד כה מחלות ואמן שכולנו נרגיש טוב יותר. 



**ערב אמהות שלנו!** נשלח מייל בנפרד, נתראה כולנו ב 21.2, יום שני בשעה 20:30 # 



\# רשמו לכם ביומנים- ביום הבחירות 9.4 **הגן בחופש**. 



**שבוע נהדר ובריא,**

**אחי. **





## צעירים א'- שמוליק



יום המשפחה קרב ובא ולכבודו דיברנו בעיקר, איך לא, על משפחות. 

כבר בשבוע שעבר התחלנו לדבר על כך שמשפחה היא בעצם סוג של קבוצה. גם שבוע המשכנו לנצל הזדמנויות ללמידה במהלך היום שלנו כדי לדבר על סוגי משפחות. כך למשל, בזמן ארוחת הבוקר אנחנו מדברים על הירקות שאותם אנחנו אוכלים. בהתחלה אנחנו מתמקדים בשוני ובדמיון בצבע, בצורה, במקרם של הירקות וכמובן גם בטעם. יש אמנם ירקות ששונים זה מזה בצבעים ובטעמים, אבל למרות זאת הם יכולים להחשב למשפחה- כי כולם גדלו על העץ או באדמה!  



מיינו משפחות ושייכנו לבתים גם במהלך המשחק שלנו השבוע. למשל, משחקי הרצפה שלנו - לכל משחק סלסלה משלו. כאשר אנחנו מסיימים לשחק אנחנו אוספים את המשחקים שלנו. הפעם בזמן האיסוף התמקדנו הרבה במה שייך ולא שייך, מה דומה ומה שונה. האם החיות שייכות לסלסלה של הקוביות? האם הלגו שייך לסברסים? מיינו את המשחקים לפי הסוגים שלהם. משפחת הלגו יחד בסלסלה אחת ומשפחת החיות בסלסלה אחרת. בנוסף אספנו לפי צבעים דומים - למשל כל אחד ואחת בחרו צבע ואספו לפי צבעים וכך יצרו קבוצה של קוביות צהובות וקוביות כחולות… 





**מפגש**



כפי שאתם כבר יודעים מפגשי יום ראשון שלנו הפכו למפגשים בהם אנחנו יוצרים קשר בין שני העולמות המשמעותיים בחיי הילדים- עולם הבית ועולם הגן.

התמונות מרתקות במיוחד את החברים והם מאוד נרגשים לספר על החוויה המשפחתית שלהם ולהציג את התמונה שלהם לחברים! השבוע ראינו, בין היתר, את לולו טועמת קרמבו לראשונה בחייה, את אלי משחקת בחול עם חברה על חוף הים ופתאום גם נריה סיפר שהיה בים!  ראינו גם את התמונה שלו משתובב ומשחק בחול. איתני רכב בפעם הראשנה על אופניים, ונועה טיילה עם המשפחה וראתה כלניות! היי... פתאום גילינו שגם אווה נסעה לראות כלניות! אולי בפעם הבאה אפשר ליזום בילוי משותף ולטייל יחד?! 

גבע שלנו למד להכין קפה בפינג׳אן, דניאל חקר את הדגים ששוחים באקווריום, עומר יצא לקטיף תפוזים בפרדס ולילי יצאה לקטוף תפוזים סינים בחצר של סבתא. תפוז סיני?! מה זה בכלל?

איזה כיף שלילי הביאה לנו מהחצר של סבתא המון תפוזים סיניים זעירים! בעזרתם גם למדנו מילה חדשה – \*זעיר\* זה קטן וגם נחשפנו למשהו חדש! התפוז הסיני היה חלקלק וחמקמק ובכל פעם הוא החליק לנו מהיד, שובב שכזה וטעמו חמצמץ במיוחד!ֿ



השבוע המפגש שלנו היה בעקבות הסיפור ״יעל מציצה לרחוב“ מאת יונה טפר. 

בשבוע שעבר דיברנו על הבית של המשפחה שלנו והתמקדנו בחלק הפנימי של הבית ובסוגי הבתים הקיימים, ואילו הפעם, בעזרת יעלי, התמקדנו בדברים שקורים מחוץ לבית -  ברחוב! 



כולנו גרים ברחוב מסויים! חלק מהרחובות שקטים ורגועים וחלק הומים ועמוסים. הרחוב של יעל מלא בדברים מרתקים! כלב מקשקש בזנב, מקפץ, משתובב נובח ובורח… חתול מסתתר בין השיחים מחפש גבינה טעימה, סבא עליז רוכב על אופניים, טקרקטור רועש וגועש, אוטו אדום מצפצף ״ביפ ביפ!!״ ונוסע בכביש, ואבא אחד נחמד במיוחד שמזמין את יעלי לטיול בסוף הסיפור! תחילה שמענו את הסיפור לאחר מכן המחשנו אותו ולבסוף הפכנו אותו להצגה והחברים לקחו חלק בהצגת הדמויות השונות! החברים מאוד התרגשו להשתתף בהצגה וביקשו במיוחד להיות הדמות אליה הכי התחברו.



ראינו שבבניין של יעלי ישנם חלונות נוספים ליד החלון שלה - אלה החלונות של השכנים! והשכנים שלנו גם הם משפחות- המשפחות שגרות לידינו. השכנים מאוד נחמדים, אולי נאמר להם שלום? איך אפשר להגיד שלום?

אולי נגיד שלום עם הראש? איך אומרים שלום עם הראש? מהנהנים! 

אולי עם הלשון? נדביק את הלשון לחך וניצור צליל מצחיק! 

אולי עם היד? נפרוש את האצבעות וננופף ביד שלנו מצד לצד

ואולי נאמר שלום עם הפה? ש-ל-ו-ם-! 

כל זה  בליווי השיר של עידית סולקין ״תגידו לי שלום״.  

אימצנו את השיר החביב ואיתו אנחנו פותחים את המפגש שלנו כשאנחנו אומרים שלום לחברים שיושבים לידנו. 

אם כבר אנחנו אומרים שלום עם הראש אז נאמר שלום גם לגוף שלנו ונשחרר מעט אנרגיות מהגוף בשיר של ליאורה שלזינגר ״[אחת שתיים שלוש״](https://www.youtube.com/watch?v=UHxEzIrDKZI&list=RDUHxEzIrDKZI&start_radio=1) 

 

בסיום המפגש אנחנו יוצאים ברכבת ארוכה עד לכיתת ״ענן על מקל״ שם מחכים לנו משחקי רצפה ויצירה :) 

 

**חגיגת יום המשפחה **



יום המשפחה בגן שלנו נחגג באופן מיוחד. קבוצת הבוגרים בגן הם כמו האחים הגדולים שלנו, הם מהווים לנו דוגמא ועוזרם לנו ללמוד ולהתפתח. האחים הגדולים שלנו מקבוצת תקווה עשו הגרלת שמות - כל חבר/ה מקבוצת תקווה שלפו מתוך כובע שם של ילד/ה מקבוצת הצעירים שמוליק. למחרת הם הזמינו את ה״אח/ות הקטנ/ה״ שיצאו להם בהרגלה ליצירה משותפת בכיתה. ביחד עם הכינו לב גדול וצבעוני בעזרת מזרקים של צבע. כאשר תוך כדי היצירה נוצרת אינטראקציה מעניינת בין הבוגרים לצעירים ולמעשה הבוגרים חונכים את הצעירים כיצד להשתמש באביזרים השונים ואיך לשמור עליהם. לבסוף האחים והאחיות הגדולים שלנו היכנו לנו ברכה ותלו אותה על החלון שלנו בבניין שמוליק. 



\    

** עצמאות, אחריות ותחושת מסוגלות **



אלה ללא ספק הערכים המובילים שחשוב לנו לעודד ולטפח בקבוצה שלנו במהלך היום. אנחנו מקפידות לעשות כמה שפחות ולהסביר ולכוון את הילדימות כיצד לעשות דברים בעצמם כמה שיותר. חשוב מאוד שהילדימות ינסו לעשות דברים בעצמם גם אם קצת קשה וגם אם זה לוקח זמן. ההתנסות הזו מאוד חשובה לצורך פיתוח היכולות שלהם. 

כל השתדלות מוערכת וכל הצלחה מרגשת! 

זה הזמן לספר לכם שלאחרונה הרבה מאוד מהחברים בקבוצה כבר לגמרי מתארגנים לבד לשינה או אחרי השינה. 

שותים מים, חולצים את הנעליים ומניחים אותם על המדף ומי שצריך לוקח מוצץ. מתסכלים על הבגדים שלנו... ״התלכלכתי היום?״ אם הבגדים מלוכלכים מוציאים בגד נקי להחלפה וגם חיתול כמובן.

עכשיו כשאנחנו נקיים ומוחלפים אפשר להיכנס למזרן וללכת לישון.

על המזרנים מחכות לנו בובות ושמיכות , אנחנו משכיבים את הבובות לישון ומכסים בשמיכה או סתם משתעשעים איתם. 

כשכל החברים כבר מוכנים אוספים את הבובות, מתכסים בשמיכה ומאחלים ״שנת צהריים טובה לכל החברים״…   

בהתעוררות אנחנו עורכים טקס דומה - מניחים את המוצץ במקום, שותים מים ונועלים נעליים.  

אנחנו שם רק כדי להחליף חיתול ולעשות תסרוקות למי שמבקשים.

מה עם החברים שצריכים עזרה? אנחנו קודם כל מנסים לבד אך לפעמים זה קצת קשה אז אנחנו יכולים להיעזר בחברים או בגננות.

כולם מוכנים? כן!  

זמן לכריכים ולפירות!

אך לפני טקס חלוקת המים! מי יחלק את המים? 

נשיר את האנדנינו ומי שיוצא יוצא! 

ועכשיו אחרי ששתינו לרוויה מביאים את השולחן, מנקים טוב טוב, מכסים במפה יפה ומניחים את מגש הכריכים והפירות שלנו. החברים ניגשים לקחת כריך אחד לכל אחד ורק כשמסיימים אפשר לקחת עוד אחד. גם כדי שישאר לחברים שלנו וגם כדי שנאכל לאט לאט מכל חלקי הכריך.  

 

**פרידות**

הפרידות בבוקר בחצר עובדות פשוט נפלא! זכינו לעוד זמן חצר עם החברים האהובים עלינו בקבוצת שולה וגם הבוגרים מצטרפים למשחק משותף! אנחנו יוצרים חברויות נוספות ואינטראקציות חדשות! זו הזדמנות נהדרת עבורנו להתערבב עם שאר קבוצות הגן ולא להיות ״מנותקים״ מכולם!

מעבר לכך הילדים גדלים ומתפתחים וזה השלב שאפשר להכניס בו עוד קצת ערכים דמוקרטיים. אמנם הילדימות נפרדים מכם בחצר, אך לאחר מכן ניתנת להם הזכות לבחור היכן הם רוצים לפתוח את הבוקר שלהם - בפינת היצירה? בחצר? בכיתה הגדולה? או בכיתת הבית של יעל שהופכת בבוקר לסיפרייה ופינת משחק קצת יותר אינטימית ורגועה. כל אחד בהתאם לבוקר שלו, לאופי ולמצב הרוח איתו הגיעו בבוקר. 

בימים קרים אנחנו משאירות את הילדים לבושים במעילים בזמן חצר, למי שעדיין קר מוזמנים להיכנס פנימה. בכל מקום ובכל פינה בגן ישנם חברים ואנשי צוות שישמחו לשחק איתנו. שינויים הם לעיתים לא קלים לנו, אבל יחד עם זאת הם חלק בלתי נפרד מחיינו. מטרתנו העיקרית היא תמיד להיות בתנועה ולהתקדם יחד עם הילדים ולהתאים את עצמנו להתפתחות שלהם בכדי שנוכל להוציא מהם את המקסימום! 





 

**הודעות**

\*	לא לשכוח לכתוב שמות על גבי החיתולים זה חוסך לנו זמן יקר. 

\*	התחלנו חודש חדש - מזכירה את המגבונים להניח בשידת ההחתלה בשירותים ולסמן את שמכם בטבלה. 

\*	נשמח לקבל תמונה אחת מהסופש המשפחתי שלכם.

\*	נוהל ימי ראשון- סדינים רעננים ובקבוקי מים מלאים. 



**שבוע נפלא,**

**ויקה וחולוד**





## צעירים ב'- שולה



מי אמר שמשפחה לא בוחרים? 

השבוע חגגנו את יום המשפחה בגן. יום שהוקדש כולו לטובת משפחה אחת מיוחדת במינה... 

משפחת ילדי הטבע !

אמנם אנחנו לא צריכים יום מיוחד כדי לחגוג משפחתיות וקהילתיות בגן, אבל ניצלנו את ההזדמנות כדי לעשות פעילות חגיגית משותפת. כמו שכולכם יודעים, הגן שלנו נחלק לשתי קבוצות בוגרים ושתי קבוצות צעירים

האינטראקציה המיוחדת והיחסים ההדדיים בין הקבוצות הם, בין היתר, אלו שהופכים את הגן שלנו למשפחתי וחמים כל כך. 

זמן מצוין לתת לקבוצות הבוגרים שלנו את המקום להוביל ולקחת אחריות על חבריהם הצעירים יותר, אשר מתבוננים בהם יום-יום, ולומדים מהם ודרכם. הצעירים מקבלים בטחון ומרגישים יותר מתמיד שיש להם על מי לסמוך. 



**יום המשפחה של אחים צעירים-בוגרים **

 

מבעוד מועד הבוגרים הגרילו פתק ובו שם של אחד מחברי הצעירים בגן מקבוצת שולה או שמוליק, 

אשר אותם הם יחנכו וילוו במהלך יום המשפחה. החיבור החל להירקם כבר יום קודם כאשר הבוגרים השקיעו בהכנת גלויות עם ברכה אישית וציור לחבר שאת שמו הגרילו. 

את הבוקר פתחנו עם עמדה משותפת של הכנת כדורי תמרים. 

קיבלנו קערה עם מצרכים ובעזרתם של הבוגרים יותר, לשנו את העיסה, ערבבנו, הכנו כדורים, טבלנו אותם בשבבי קוקוס וכמובן נשנשנו לנו בהנאה. 

בהמשך היום יצאנו לפעילות משותפת על הדק, חברים מקבוצות הצעירים והבוגרים יחד. 

כל חבר בוגר חיפש את האח הצעיר שלו, העניק לו את הברכה והציור המקסים שהכין

יד ביד נכנסו לכיתת יצירה בה עבודת צוות ושיתוף פעולה היו אלמנטים מרכזיים. 

כל זוג קיבל לב גדול ושני מזרקים מלאים בצבע

ומה עושים איתם?

משפריצים את הצבע בעזרת המזרק על הלב... פעולה קצת קשה שמצריכה גם יכולת אחיזה טובה וגם לחיצה חזקה. וכאן בדיוק נכנסו האחים הבוגרים שלנו לתמונה.

רובנו נזקקנו לעזרתם כדי לבצע את המשימה, אבל אחרי שהם הראו לנו כיצד לעשות זאת כבר היינו לגמרי עצמאים ומרוצים מהיכולות המרשימות שהפגנו. 

את הלב הצבוע קיפלנו לשניים, ושוב פעלנו בעבודת צוות, הפעם אנחנו הדקנו יחד, טפחנו עם האצבעות ותהינו מה יקרה כשנפתח את הלב המקופל שלנו...

הפתעה מרהיבה שמיד מעלה חיוך על הפנים שלנו! 

חצאי הלב שלנו התחברו זה לזה באופן הקסום והאותנטי ביותר...

כמה נחמד שלבבות צבועים בגואש שהתערבב וחיוכים מרוחים על הפנים מסמלים את המשפחה שלנו בגן : )



**מפגש**

במפגשים העמקנו את השיח סביב המשפחה המיוחדת שלנו שנמצאת בגן. 

אנחנו פוגשים אחד את השני בכל בוקר, חווים חוויות קטנות וגדולות יחד, מכירים כבר את כל הצוות ואת החללים השונים בגן... כל אלה לגמרי עונים על ההגדרה של משפחה עבורנו : ) 

דיברנו על הקבוצות בגן, ההבדלים והדמיון ביניהן, הצוות שמלווה כל קבוצה, שמלווה גם אותנו בהרבה מובנים. 

דיברנו על הקשר המיוחד שיש לנו בקבוצה בין אורטל למנוריתה חומוס פיתה... גם אמא של פיתה וגם בהלו יעקב?!? איזה בלבול...מה גם ההורים שלנו נמצאים בגן...? לא מה פתאום... זה גן של החברים לא של ההורים.

פיתה הסבירה לנו על אורטל האחרת, שנמצאת בהלו יעקב.. 

החברים דאגו להזכיר לנו שההורים בכלל בעבודה!

תהינו אם גם בעבודה כיף, משפחתי ונעים כמו בגן...

במפגש עם אלינור דיברנו על קבוצת שמוליק, שהיא כמו אחות עבורנו...

במהלך היום שלנו אנחנו נפגשים הרבה עם החברים משמוליק, משחקים יחד ועושים פעילויות משותפות. 

גם את ארוחת הצהריים שלנו אנחנו אוכלים יחדיו ונהנים להתקשקש ולפטפט סביב השולחן. 

את הגננות של שמוליק ויקה וחולוד אנחנו מכירים מצוין ושמחים לפנות אליהן בכל עת.

ממש כמו דודות ודודים- משפחה אחת גדולה! 

לכבוד זה החלטנו על מחווה סמלית נחמדה עבור שמוליק: ציירנו להם ציור ענק משותף! 

כמו שהבוגרים ציירו עבורנו.... אם אפשר להעביר הלאה, אז למה לא :) 

מצאנו עוד דרך להכיר ולהתחבר לכל אחת מקבוצות הגן... על ידי השירים! 

לכל קבוצה יש שיר משלה.. אם נקשיב טוב נוכל אפילו לשמוע את שם הקבוצה בשיר. 

עשינו לנו מסיבת ילדי הטבע עם פלייליסט מגוון של שירי קבוצות הגן: 

[שמוליק- רוצי שמוליק ](https://www.youtube.com/watch?v=FMh_1FuJPpE) 

[תקווה- יחד לב אל לב](https://www.youtube.com/watch?v=tlFZrbbBUr4)  

[הלו יעקב- יעקב חולם](https://www.youtube.com/watch?v=45L7eo0p37U)  

וכמובן לסיום סיומת...[השיר של שולה](https://www.youtube.com/watch?v=5AxlpQmEMRU)...שבו אנחנו אוהבים לרקוד בזוגות סוג חדש של סלסלה. 





**הבתים הצבעוניים שלנו **

יום המשפחה אפשר לנו להעמיק גם את ההיכרות האישית בינינו

ההיכרות הזו לרוב באה לידי ביטוי בזיהוי החפצים האישיים, משחקים אהובים ואפילו צבע אהוב. 

השבוע דרך התמונות, שיתפנו את החברים בסיפורים על בני המשפחה שלנו, בשמות שלהם, מה הם אוהבים לעשות ומה אנחנו אוהבים לעשות איתם במיוחד. 

בהשראת הבניין המשותף שלנו משבוע שעבר, החברים צבעו השבוע את הבתים האישיים שלהם... לכל בית גג בצבע ייחודי משלו וחלונות אחרים.. מעניין מי מסתתרים מאחורי החלונות?



סיפרנו את הסיפור על אדון שוקו, שמתארגן לו לפני יציאה לטיול, או אולי לגן?

דיברנו על התארגנות הבוקר שלנו ומה היא מצריכה.. 

אדון שוקו מתהלך לו בין הבתים ונתקל כל פעם בבית אחר...גג אדום חלונות צהובים...גג ירוק עם חלונות ורודים! 

כמה בתים מעניינים ומיוחדים, אנחנו כבר לא יכולים לחכות ולראות מי מסתתר שם. 

הזמנו בכל פעם חבר אחר להפוך לאדון שוקו שמסתובב בין הבתים, מצלצל בנימוס בפעמון ומבקש רשות לפתוח את החלון....זה בית פרטי, אנחנו לא יכולים לצאת ולהיכנס מתי שאנחנו רוצים. 

בדיוק כמו בגן כשאנחנו רוצים להיכנס לחלל שבו נמצאת קבוצה אחרת, אנחנו דופקים קודם כל בדלת ושואלים האם אפשר להצטרף. 



שמענו את השיר על אדון שוקו בביצוע אריק איינשטיין 

> "אדון שוקו הולך לבקר
>
> חבר שלו, אדון שוקו אחר
>
> הוא מצחצח נעליו, מסרק שיערו 
>
> והולך עם מקל ומגבעת
>
> בוקר, רוח קלה
>
> והנה
>
> בית ירוק, דלת אדומה
>
> גלין, גלין, גלין, בפעמון!" 

[ אדון שוקו](https://www.youtube.com/watch?v=4Ij1CaPrQio)



בכל פעם שהמנגינה נעצרה, החבר התבקש לעמוד ליד בית מסוים. 

"גג אדום, חלונות צהובים!" 

מהר מהר עליי להגיע לבית הזה... 

אני פותחת את חלונות הבית ואת מי אני רואה שם? 

אני מחפשת את בעלי הבית בכיתה ורצה להביא לו או לה את הבית שלהם..

מעין משחק זיכרון אנושי ענק: ) 

החברים כל כך נהנו והתרגשו למסור אחד לשני את הבתים שיצרו...היה מקסים. 



**הופ הופ טרללה **

השבוע חגגנו יום הולדת ליון-יון שלנו, עם עיניי הקסם השובביות שלו הוא הזכיר לנו שיום הולדת הוא הזדמנות פשוט לעשות שמח, ושלא בהכרח חשובים הגינונים והטקסים מסביב.

מיום ההולדת יצאנו ברכבת ארוכה, יונתן הקטר וכולם אחריו בשירי יום הולדת : )

השמש החמימה ליוותה אותנו לאורך כל היום אז ישבנו לנו בפיקניק חגיגי ונהנינו מפינוקי תותים ועוגה טעימה.

מזל טוב ליונתן ולכל המשפחה! 



**הודעות ועדכונים **

\# אני שמחה לשמוע שחלקכם התחלתם בפגישות יזומות אחרי שעות הגן.. זה כל כך חשוב בגיל שלנו ויכול למנף מאוד את הקשרים שלנו גם בגן! מוזמנים לפנות אליי לגבי צימודים, ואם כבר נפגשתם פנקו אותנו בתמונה כדי שנוכל לדבר על זה גם בגן:) 

\# יום ראשון- לא לשכוח סדין, בקבוק מים מלא וחיתולים- לפחות 4. 



\# הקפידו להביא מעיל בבוקר, גם אם לא נראה שצריך, מזג האוויר בתקופה הזו מתעתע ואנחנו זקוקים למעילים כדי לצאת לחצר בכיף. 

\# לא לשכח לשלוח אלי תמונה מהסופ"ש שלכם! : ) 



**המשך שבוע מצוין ובריא לכולם,**

**שירז ואלינור **







## בוגרים א'- תקווה



**שבת שלום הוריםות יקריםות,**

שבוע נפלא עבר עלינו בקבוצה. 

אלונה ואדם חגגו השבוע יום הולדת חגיגי ומשמח יחד עם החברימות. מזל טוב והרבה ברכות, חיבוקים ונישוקים מכולנו בקבוצה!

בנוסף, חגגנו השבוע את יום המשפחה בכל מיני דרכים. רקדנו, יצרנו בפעילות משותפת לבוגרים ולצעירים, בנינו ולמדנו. היה שבוע רווי עשייה ופעילות.





**מפגש**

השבוע המשכנו לעסוק ביום המשפחה ובנושא הבתים. במהלך המפגשים, נחשפנו לבתים שעשויים מחומרים שונים; מנייר, מבוץ ומקרח. במפגש אחד התנסנו בבניית בית מבוץ. ראינו יחד כיצד ערבוב של חול מארגז החול שלנו ומים יוצר את הבוץ. עבדנו, התלכלכנו ונהיננו וראינו שלא כל כך פשוט לבנות בית מבוץ. במהלך העשייה, פלג הבחין שיצרנו משהו שמאוד מזכיר הר געש ויערה, בועז ועידו מאוד נהינו מהבוץ הרטוב ועבדו בשיתוף פעולה ובריכוז רב. זו הייתה חוויה חושית מגניבה ומהנה. 

במפגש אחר השבוע, ראינו את האיגלו של האסקימואים והתנסינו בבנייה מקוביות קרח! התרגשנו מאוד מהקרח. הרגשנו שהוא קר, ראינו שהצבע שלו שקוף ולבן, אפילו טעמנו ממנו ונזכרנו ששמו לנו קרח במסעדה בתוך הכוס. יהונתן ותומר מאוד התלהבו ולא יכלו להפסיק לגעת ולהתנסות בחומר הקר והמשונה. ראינו גם כיצד הקרח נמס למים והיינו צריכים להשתמש בסמרטוט כדי לייבש את הרצפה. אומנם בית איגלו מקרח לא ממש הצלחנו לבנות, אבל היה מרגש ומהנה במיוחד. 



**יום המשפחה – החגיגה בשיאה!**

שיא החגיגות הגיע ביום שלישי כאשר חגגנו את יום המשפחה בגן ובמרחבים השונים. 

בסוף יום שני, דיברנו על האחים/אחיות שלנו בבית ולאחר מכן, קישטנו כרטיס ברכה, שלפנו פתק עם שם של אחד או אחת מקבוצות הצעיריםות שבגן שלנו והוא או היא נבחרו להיות האח/ות הקטנ/ה שלנו לחגיגות יום המשפחה ביום שלישי. בכל כרטיס ברכה חלקנו איחלנו לאח/ות הנבחריםות יכולת שרק אנחנו הבוגריםות יכוליםות לעשות או מתנה כלשהי שאנחנו מאוד אוהביםות. 

את בוקר יום שלישי פתחנו בהכנת כדורי תמרים בשולחן הבוקר (ואותם לקחנו וזללנו בסוף היום). לאחר מכן, אחרי ארוחת הבוקר ומסיבת יום ההולדת של אלונה יקירתנו, יצאנו לחצר וחיכינו לאח/ות הצעיר/ה שלנו. יחד, התיישבנו עימם על הדק, קמנו והגשנו להם את כרטיס הברכה שכתבנו להםן והלכנו יחד לתוך הגן ליצור לב גדול ומקושט בשיתוף פעולה. הילדיםות עבדו יחד באמצעות גועש ומזרקים. הם פעלו בשיתוף פעולה שהיה מרגש לראות. לאחר העבודה, יצאנו לחצר למסיבת ריקודים על הדק. חלקינו אפילו המשכנו לשחק עם האחים/אחיות הצעירים שלנו בחצר ולימדנו אותם איך הגדוליםות משחקיםות. רקדנו, שיחקנו והשתוללנו יחד והיה חגיגי ומהנה! התאחדנו למשפחה גדולה של "גן ילדי הטבע".



**הכנת מתנה לכבוד יום המשפחה**

בתחילת השבוע הכנו בתים קטנים אשר דומים לבניין הגדול של תקווה וקישטנו אותם באמצעות ספוגים וגועש, כפי שקישטנו את הבניין הגדול שלנו במבואה. לאחר זמן היצירה, דנו על האופנים השונים בהם כל חבר בחר לעבוד. בועז הדגיש בפנינו (עם תנועת אצבע ברורה) שהוא עבד גם עם הספוג וגם עם האצבע, לני סיפרה לנו שלחצה חזק עם הספוג, עידו לחץ עם הספוג ואז מרח את הצבע... כך כל חבר/ה שיתפ/ה כיצד עבד/ה.

ביום חמישי, לכל ילד/ה הייתה הפתעה כאשר בכל בית נחרץ חלון ומאחורי כל חלון הסתתרה תמונה משפחתית ! 



**ולס להגנת הצומח (והחי)**

עיקרון שמאוד חשוב לנו בגן הוא השמירה על החי והצומח בסביבנו וכמובן בגן שלנו. השבוע יצא לנו לשים לב במיוחד לסביבתנו. למשל, שמנו לב שכאשר אנחנו רצים אחרי נבת (הארנבת שלנו), היא נבהלת ובורחת וכנראה זה לא נעים לה כל כך. שמנו לב גם שאת השאריות של הירקות שאנו חותכים לארוחת הבוקר היא מאוד אוהבת לאכול ולכן שמרנו את השאריות ונתנו לה לזלול בשמחה. בנוסף, למדנו שכאשר אנו מושכים את הצמחים מהעציץ הם לא יוכלו לגדול ולצמוח. אז אחרי שמשכנו אותם, חפרנו גומה והחזרנו אותם למקומם כדי שיוכלו להמשיך לצמוח ולקשט את החצר שלנו.



השבוע, גם ראינו בחצר חיפושית ששמה חדקנית הדקל. התבוננו על הצבעים שלה ובחנו אותה יחד. למדנו גם שאנחנו גדולים והיא כה קטנה ולכן אנחנו צריכים להזהר ולא לפגוע בה. שמרנו מרחק ודאגנו שאף חבר/ה לא יפגע/תפגע בה.

חשוב לנו לשמור על הסביבה ולשים לב למה שקורה סביבנו, ובשיתוף פעולה נמשיך לעשות זאת.



**מוזיקה ללב היא חודרת**

כשאנחנו מתעוררים מהשינה לאחר שנת הצהריים, אנו נהינים ממוזיקה מגוונת. כך ההתעוררות קלה ונעימה יותר וכך גם אנחנו מכיריםות עוד ועוד סוגים של מוזיקה ושל אמנים ואמניות שוניםות. השבוע התעוררנו עם להקה שנקראת ["פנחס ובניו"](https://www.youtube.com/watch?v=dwMsmlJXAQA) , [עם עידן רייכל](https://www.youtube.com/watch?v=nI8n20UpaBY) (יש לו אלבום חדש  - מומלץ!), עם [ארית'ה פרנקלין](https://www.youtube.com/watch?v=KtBbyglq37E) ועם הביטלס שמאוד אהובים עלינו כבר תקופה. מידי שבוע ננסה להכיר לילדימות עוד ועוד מוזיקה מעניינת ומגוונת.



**הודעות חשובות**

\# יום א- סדינים רעננים ובקבוקים מלאים.

\# לא לשכוח להביא את השמיכות מכובסות ונקיות ביום ראשון.

\# לידיעתכםן, השבוע נשלח את כל הבובות והתחפושות גם כן לכביסה. בתקווה שזה יעזור להפחתת הוירוסים והחיידקים שתוקפים אותנו.

\# מהשבוע - את המעילים אנו נשאיר בסוף היום בתוך הארגז השחור שלנו. מוזמניםות לקחת אותם משם.



**שיהיה שבוע נפלא ונקווה לאיחוד של כל החבריםות בקבוצה!**

**רעות, אדריאן, אחי ותמר.**





## בוגרים ב'- הלו יעקב



שבוע שני של משפחתיות השבוע התעמקנו בנו כאחים/יות גדולים קטנים בבית שלנו ומה תפקידנו בגן כקבוצה בוגרת.

זה אחד התפקידים הכי משמעותיים שניתנת לילדי הגן שלנו.

הדרך בא אנו רואים את הצעירים מאיתנו, איך אנו מהווים להם דוגמא והשראה. 



**הבית השני שלנו (:**



אנחנו לומדים לשחק בחצר יחד עם קטנטנים, כך אנו מתרגלים אמפתיה וסבלנות באופן יומיומי. אנו ממתנים את צעדינו, ניגשים ברוך לחבר צעיר שבוכה או עוזרים לקטנטנן בארגז החול עם העוגה הראשונה שלו. 



והשבוע החלטנו לחגוג את המקום הזה.

אז ערכנו הגרלה שבה שלפנו שמות ילדי קבוצת שולה הצעירה.

כל חבר/ה שלף שם, הכין כרטיס מצויר ובו תקווה מאח/ות גדול/ה לקטנ/ה 

שתדעי ללכת במעגל

שתדעי לרוץ כמוני.

שתדע לכתוב.

שתדעי לחתוך ירקות ופירות.

שתדע לקפוץ גבוה.



ביום שלמחרת הילדימות הגישו את הברכה שיחקו יחד ועשו פעילות יצירת לבבות משותפת. 

בעזרת מזרקים מלאים בגואש צבענו לבבות גדולים.

מדהים היה לראות את הבוגרים/ות מובילים ומכוינים וכמה הצעירים קשובים.

ובנוסף חגגנו במסיבת משפחה על הדק מוסיקה, שמש וריקודים.





**משחק הניחושים **



בוקר טוב הלו יעקב מי אני ומה שמי 

תודה שזרמתם עם המשחק זה היה כל כך מוצלח שנמשיך איתו.

את המפגש פתחנו בשיח על חוש השמיעה שלנו על הצלילים שאנו שומעים ומפיקים ועל איך לכל אחד מאיתנו יש קול שונה.

סיפרנו לחברימות על הבקשה שלנו מההורים ועל המשחק.

בפעם הראשונה השמענו 3 הקלטות … דממה והלם בכיתה.

בפעם השנייה כבר התחילו לנחש. 

הילדימות הצליחו לנחש הורים של חבריהם... ואיך ידענו מי מזהה את ההורה שלו? פשוט הסתכלנו וראינו מבט מתרגש.

גם קולות הצוות השתתפו במשחק הילדימות זיהו התבלבלו ומאוד השתעשעו מהמשחק.





**עולם הפוך**



בשבועות האחרונים אנו מתעסקים המון בעולם הפוך, גילינו שזה נושא שמאוד מצחיק אותנו.

הקשבנו לשיר[ עולם הפוך - מוסיקה אורגנית](https://youtu.be/81QX1S1SGcE)



> ״חלב צבעו שחור 
>
> מנעים זמירות עורב שחור 
>
> דגים שטים על העצים 
>
> החתול מטיל ביצים 
>
> 
>
> שמש זורחת בין ערבים 
>
> חולצה לובשים על הרגלים 
>
> הכדור הוא מרובע 
>
> סבא סבתא בני ארבע.״ 



למדנו שחמסין זה חם מאוד, שאלסקה זו מדינה קרה מאוד, שמצחיק ממש לראות את סבא וסבתא בני 4 משחקים איתנו בחצר, וניסינו ללבוש חולצה מהרגלים זה בלתי אפשרי וכל כך מצחיק גם כשמנסים.



החברימות החלו ליצור משפטי עולם הפוך משלהם-

מטוס נוסע על הכביש

מכונית חונה בתוך חדר שינה



זהו תרגול שמשלב כיף וצחוק יחד עם חידוד החריזה וחשיבה מהירה.





**מעשה בבריכה וכפות רגליים **



השבוע ביצירת הבוקר, דור שלנו הכין עיסת נייר. התקבצנו יחד עם שאר ילדי הגן וראינו את הנייר המים החמימים ושאר החומרים מתפוררים יחד ובעזרת הידיים לשנו ולשנו עד שנוצרה עיסה כמעט כמו הבצק שאנו מכירים. 

בכניסה למפגש חיכו לנו ערימות של נייר מכל המינים ומכל הסוגים.

עיתונים, דפי a4 משומשים, גיליונות שירטוט ענקיים, קרפ ,שאריות בריסטול צבעוני ונייר טואלט.

ישבנו בקבוצות- כל קבוצה והנייר שבחרה, התחלנו לקרוע. הבריסטול וניירות השרטוט היו הכי מאתגרים בקריעה.

נייר הטואלט היה הכי פשוט. החברימות בקבוצה שיפרו את המשימה ויצרו מגדל ריבועי נייר טואלט

למה אנחנו צריכים לקרוע את הנייר?

כדי לעזור לנייר להתפורר במים! כך יהיה לנו יהיה נעים יותר ללוש. 



אספנו את כל הנייר הקרוע מכל הקבוצות וגילינו שזה המון המון נייר והקערה שהכנו מראש קטנה מידי.

איזה כלי יכול להכיל את הנייר, המים ושאר התוספות?

הכנסנו לכיתה את הבריכה הכחולה שבחצר בעזרת ניילון נצמד אטמנו את חור הניקוז, הכנסנו פנימה את הנייר הוספנו מים חמימים ועכשיו צריך לתת לנייר לספוג את המים וללוש…. 

כשהגיע הזמן ללוש הבנו שבעזרת ידיים יהיה קשה להגיע לכל העיסה כי הבריכה גדולה.

מה עושים?

סיפרנו לחברימות שאחת הדרכים להכין מיץ ענבים, יין היא להכניס אשכולות ענבים לתוך מיכל גדול מעץ עם חור ניקוז. ובעזרת דריכה על הענבים המיץ היה זולג מחור הניקוז היישר לבקבוקים של מיץ ענבים מתקתק.

נשתמש בכפות הרגליים שלנו ונלוש איתן את הבצק.

אחת ושתיים נעליים חלצנו, גרביים הורדנו, שרוולי מכנסיים הפשלנו, והופ לבריכה קפצנו.

בהתחלה התחושה קצת חמימה, קצת קרירה.

המרקם קצת מוזר וככל שדורכים יותר מרגישים את הנייר מתפורר.

לעיסה הוספנו קצת דבק לבן וקמח (המון קמח) כדי ליצור עיסה דביקה.

זה נעים ברגליים כל הילדימות בקבוצה נהנו מהתחושה.



את העיסה אספנו לכלי קטן הכנו דפים גדולים עם שבלונה של לב, כוכב, עיגול ומלבן.

את העיסה השטחנו וניסינו לשמור על הצורה שבחרנו.

את הדפים לקחנו לשמש כדי לתת הזדמנות לעיסה להתייבש.

בנתיים אנו עוקבים אחרי תהליך איטי של ייבוש עיסת נייר (:  - שמש בואי.





**יום הולדת בהלו יעקב**

השבוע חגגנו לאורי גרוס יום הולדת אחרי הפסקה ארוכה.

ההתרגשות היתה גדולה הילדימות רקדו שרו ובעיקר התרגשו בשביל אורי.

תודה להורים המאושרים על הפינוקים והעוגה הטעימה.



**ארוחת בוקר חגיגית**

תודה לכם על היוזמה המרגשת הזו ריגשתם אותנו מאוד.

את הארוחה פיצלנו ל2  כדי שכמה שיותר הלו יעקב יהנו וגם בגלל שהגזמתם ממש והיינו יכולים להאכיל את כל הגן ליומיים(:



היו כמה דברים ששודרגו באישור הקבוצה תותים רעננים קישטו עוגה לבנה ויפה את הביצים חן שלנו הפכה לסלט ביצים.

ביום הראשון אכלנו בבופה רק עם שולחן מזון מפתיע במיוחד וביום השני ערכנו ארוחה בשולחן שאריות משפחתי

הגשנו לעצמנו תוך כדי העברת כלים מלאים במזון שאלנו את חברינו אם ה רוצים וביקשנו שיעבירו לנו טחינה או לביבות.

היה שיח נעים בשולחן תירגלנו ארוחת חג משפחתית- ממש בסגנון "הכיני קבוצתך לארוחת פסח".





**מוסיקת השבוע בהלו יעקב**

[טיפקס](https://youtu.be/lUaLlgwu8bI)





**הודעות ועידכונים**



\# נוהל יום א׳ סדינים רעננים ובקבוקי מים מלאים.

השתדלו לא לשכוח בקבוקי מים.



\# כל מי שלקחו שמיכות לכביסה, נא לא לשכוח להביא ולהניח על וו התיק.



ימי הולדת מזכירה לדבר איתי שבוע לפני שתרצו לחגוג.



**שבוע חמים ונעים**

**אורטל ודור**
