---
title: הפתעות וביסוס הרגלים
date: 2023-10-06T09:56:43.808Z
---
**הי לכל משפחות הגן,**

כמה עדכונים בטרם נעבור לעדכונים השכבתיים:

1.     **בחירות**: יום שלישי ה-31.10.23 הוא יום בחירות ברשויות המקומיות, ונחשב שבתון, כלומר ביום הזה הגן לא יפעל.

2.     **הרצאה:** ביום שני ה-16.10 תתקיים ההרצאה הראשונה שלנו השנה – חשיפת ערכי הגן. בהרצאה זו נספר לכם על הערכים שמנחים אותנו בעבודת היום יום עם הילדים ויעזרו לכם להבין הרבה ממה שאתם קוראים בעדכונים ומסבירים כל מיני החלטות ופעילויות בגן :)

3.     **עזרה ראשונה:** השבוע כלל הצוות יעברו הדרכת עזרה ראשונה מלאה. אף שהדרישה מגני ילדים היא הדרכה פעם בשנתיים, אצלנו אנחנו מאמינות שהרענון חשוב ולכן מדי שנה אנחנו חוזרות על הקורס המלא. מעדכנות גם שבגן קיים מכשיר החייאה (דפיברילטור) שהצוות עובר תדרוך על השימוש בו, לחצן מצוקה עם קשר ישיר לרופא וכמובן ערכת עזרה ראשונה.

חג שמח ושבת מנוחה,

**עומרי, אחינועם וכל צוות גן ילדי הטבע הדמוקרטי**

 

## השכבה הצעירה

אנחנו בעיצומה של תקופה מרגשת בה הילדימות לומדים להכיר אותנו ואת סדר היום, הגן, הכללים והחפצים וגם אנחנו לומדות את הילדימות. תקופת החגים הגיעה לסיומה ואנחנו בדיוק מתחילות את החודש השני של השנה!

מה קורה מכאן?

סדר היום שלנו מתעצב ונטמע, תהליכים מתחילים לקבל עומק וצורה, הילדימות לומדים מה קורה בכל שלב ביום, טקסים ומפגשים שילוו אותנו לאורך כל השנה, אנחנו חוקרים ולומדים. במעברים אנחנו הרבה אוספים את הילדימות עם שירי משחק, שנותנים לנו גם לזוז במקום וגם להירגע ולשיר – החביבים עלינו הם [הופ הופ הופ](https://www.youtube.com/watch?v=bZQrxi5kso8) (0:32 שניות – שימו לב, אנחנו שרות את השיר, לא משמיעות), ו[נתופף על הגוף](https://www.youtube.com/watch?v=JCWSe0JShQI) (וגם: [תיפוף על הגוף](https://www.youtube.com/watch?v=hocEh0TY2vw))

למשל, בשבועות האחרונים הכרנו חלל חשוב מאוד בגן שלנו - השירותים!

מה יש בחלל השירותים? מה עושים בחלל הזה? איך משתמשים בו?

השימוש הראשון העיקרי שלנו הוא לשטיפת ידיים. איך שוטפים ידיים? כמבוגרים אנחנו שוכחים ששטיפת ידיים היא למעשה פעולה מורכבת שמכילה הרבה מאוד פעולות קטנות. בגן שלנו אנחנו מעודדות את הילדימות לעצמאות בכל – אך עצמאות זו כמובן נבנית ונלמדת בהדרגה. עכשיו אנחנו עוד שוטפות לילדימות את הפנים והידיים, אך תוך כדי, אנחנו מסבירות ומתווכות מה אנחנו עושות ומעודדות את הילדימות להשתתף.

יחד אנחנו מוצאים את השרפרף, ואנחנו עוזרות לילדימות לטפס עליו בזהירות. אנחנו פותחות את הברז ובודקות אם הזרם חזק מדי, חלש מדי או בדיוק נכון. מרטיבות ת הידיים, נוטלות את הסבון ומשפשפות היטב – איזה מצחיק כמה שהסבון מחליק, וכמה מעניין שהידיים מתכסות בקצף ובועות! ננסה להחזיר את הסבון למקום, נשטוף את הידיים היטב, נסגור את הברז וננער את הידיים לתוך הכיור. בזהירות שוב נרד מהשרפרף ונמתין שיתר החברימות יסיימו אף הם לשטוף ידיים.

אז עכשיו שאנחנו כבר מכירים את חללי הגן, הכיתות, השירותים והחצר נוכל להעמיק קצת ולחוש מעט חומרים מעניינים!

מה היה לנו השבוע?

**בצק בצק ועוד בצק!**

השבוע הכנו את בצק המשחק שלנו יחדיו: ישבנו סביב המחנכת, לתוך קערה שפכנו את הקמח- איך הוא מרגיש? מה הצבע שלו? לתוך הקערה הוספנו מעט מלח, שמן צהבהב ומים. כמה מים? נערבב ונדע! טעמנו, נגענו, בדקנו, לשנו ולשנו.

מה יצא? בצק נפלא! מיששנו, חתכנו, מתחנו וגילגלנו, תקענו את האצבעות וגם קצת מקלות קרטיבים:)

ומה עוד קרה השבוע?

גשם גשם משמים, קול המון טיפות המים:)

הפתיע אותנו וביקר שוב גשם!

בבקרים גשומים במיוחד בהם לא נוכל לקבל את הילדימות בשער תישלח הודעה לקבוצת הוואטסאפ השכבתית על ״נוהל גשם״.

**מה קורה בנוהל גשם?**

ההורימות פותחים את השער הקטן ומקפידים לסגור אותו אחריהם (אבל ממש ממש מקפידים, לא להשאיר פתוח גם אם נראה לכם שזה רק רגע). מגיעים לפתח הגן, שם יחכו לכם.ן המחנכות תחת גגון, והילדימות יכנסו פנימה לכיתות. שימו לב שיותר מהרגיל חשוב להקפיד על פרידות מהירות בימים האלה – אתם ממש בפתח הגן והכניסה דרך הדלת הצרה יוצרת לפעמים תור ארוך מאחוריכם בתוך הגשם. אנא הקפידו לסגור אחריכם את השער גם ביציאה (וגם אם מישהו אחר השאיר פתוח...).

שימו לב: לעתים הגשם פוסק ואנחנו בכל זאת יוצאים עם ילדימות לחצר – אם אתם רואים ילדימות משחקים בחצר וכבר אין גשם, חכו כרגיל ליד שער העץ הקטן וניגש אליכם. וטיפ נוסף: אנחנו מאוד אוהבות את זמן החצר שלנו – אם לא קר מדי ואין גשם שוטף נצא לעתים קרובות גם אם החצר רטובה. בימים אלו דאגו להכניס עוד סט של בגדים מעבר לרגיל – כשנחזור פנימה נרצה להחליף מיד ולא להישאר רטובים, גם אם ארוחת הצהריים המלכלכת עוד לפנינו.

שיהיה המשך חודש נעים וטוב!

מחכות לכם בגן ביום ראשון לשבוע מלא אחרי החגים – לא לשכוח להביא סדינים נקיים, בקבוקים מלאים, ומי שטרם הביאו – מגבונים לחודש אוקטובר!

**צוות השכבה הצעירה: הילה, גבי, רוני, אלמוג, אורית, מיאל, נעמי, ענבר ושירז.**

 

## השכבה הבוגרת

בשבועיים האחרונים השכבה הבוגרת החלה כבר ממש לתפקד כשכבה בוגרת – אנחנו מרגישות איך הילדימות בטוחים בחללים ויודעים לאן כל אחת הולכת, הלו"ז התקבע והרבה ממנו כבר הילדימות רומזים לנו במקום שאנחנו נרמוז להן. וזה ממש כיף ומפנה אותנו להתחיל להעמיק לא רק בכללי יסוד (איפה אפשר לרוץ? בחצר!) אלא בעבודה קבוצתית והרבה בחברויות ובתוכן. והדבר הכי מרגש - צץ לו מבנה חדש בחצר שלנו – הסוכה!

**סוכות**

אם בשבועיים הראשונים תרגלנו את כללי ארוחת הבוקר בתוך קבוצות הבית שלנו, עכשיו כשהם ברורים לכולם, בחרנו לאכול יחדיו בתוך הסוכה. איזה כיף זה! כדי שיהיה לנו עוד יותר כיף ונעים, בבקרים לפני ארוחת הבוקר, התחלנו להכין קישוטים לסוכה. השתמשנו במדבקות, צבעים, חותמות – וכך הוספנו הרבה צבע לסוכה הלבנה שלנו. אורית הביאה לנו הרבה קישוטים לסוכה שתלינו יחדיו וקישטנו, והפכנו את הסוכה לשלנו באמת.

ערכנו בסוכה ארוחות בוקר, הפסקות מים, ופעילויות יצירה ומשחק – וזה היה ממש כיף. חשבנו יחד – מהי בעצם סוכה? מה היא נותנת לנו? הסוכה היא בעצם מחסה זמני. אילו עוד סוגי מחסה אנחנו מכירות? אוהל! סיפרו החברימות שחזרו מחופשת קמפינג. בית! בית העץ! הגשם נתן לנו הזדמנות נוספת לבחון את סוגי המחסה שלנו: הילדימות שהגיעו עם מטריות אמרו שהן נותנות להם מחסה – אבל המטריה מספיקה רק ל-2-3 ילדים בצפיפות (חוץ מהמטריה הענקית שמספיקה לעשרה). חלק מהילדימות ברחו להתחבא בדוכן, ובבית העץ גילינו שאם ממש צריך אפשר להכניס גם יותר מ-10 ילדימות. הציליות שלנו גם נותנות לנו מחסה – מחסה מהשמש, ומחסה חלקי מהגשם – טפטוף קל לא עובר אותן, אבל הגשם החזק חודר אותן ומרטיב אותנו! כשהגשם ממש חזק, אנחנו בכל זאת נכנסים פנימה למחסה הכי טוב שלנו – הגן.

**חברות**

השכבה שלנו ערבבה שלוש קבוצות ילדימות: בוגרים ותיקים שעלו מהצהובים לכחולים, בוגרים טריים שהגיעו לגן רק השנה, ובוגרים טריים שעלו משכבת הצעירים. לאט לאט אנחנו מתגבשים לכדי מקשה אחת, ואנחנו המחנכות מאוד מעודדות שילובים בין הקבוצות השונות – גם אתם יכולים לעזור בכך, לקבל מאיתנו המלצות על פליידייטים עם חברימות חדשות, לעבור על התמונות שאנחנו שולחות ולשאול את הילדימות שאלות עליהן.

נושא חדש שצף ועלה בשכבה הוא השיח בין החברימות. בשבועיים האחרונים התחלנו לשמוע מילים פחות נעימות שמכוונות לחברימות – זה יכול להיות "את לא חברה שלנו" או "אתה תינוק" ולפעמים גם משהו פחות נעים. אנחנו כמובן מתווכות הרבה איך אנחנו מדברים בצורה נעימה זה לזו, איך אפשר להגיב אם נפגענו או דיברו אלינו לא יפה. בשלב זה של השנה, הילדימות עוד נעזרים בנו המבוגרות הרבה – בהדרגה, ככל שארגז הכלים שלהם לסיטואציות חברתיות יתמלא, הם יוכלו גם לפתור בעיות בעצמם ואנחנו נשנה מעט את צורת המעורבות שלנו בסיטואציה.

**סידור החצר**

בגן שלנו הילדימות לוקחים חלק פעיל בסדר ובניקיון אחרי הפעילויות שלהם – אחרי שעבדנו בחימר, הילדימות לוקחים סמרטוטים קטנים ומנקים אחריהם את השולחן (ויש מצב שהם אוהבים את הפעילות הזו אפילו יותר מהעבודה בחימר עצמו), את הצלחת כל אחת מפנה לעצמה אחרי האוכל, ולפעמים גם מנקה אחריה אם השולחן והכסא נותרו מלוכלכים. לפני שנוציא משחק רצפה חדש, נאסוף את הקודם, והסידור הכי גדול שלנו – החצר. בחצר בסך הכל אין הרבה כללים על בלאגן, ואפשר לעשות די הרבה ממנו :) אבל בסוף, גם את הבלאגן הזה צריך לסדר. לרוב כולנו תרמנו לו, ולכן כולנו מסדרים יחד. איך נדע מתי הגיע הזמן לסדר? ברקע מתנגן [שיר סידור החצר](https://open.spotify.com/track/7DD7eSuYSC5xk2ArU62esN)! אנחנו כבר באוקטובר, והילדימות כבר לגמרי מזהים את צלילי השיר ומתחילים לסדר – חלק מסיעים את המכוניות למקום, אחרים מרוקנים את הסירים מחול. יש מי שאוספים כדורים ואלה שדווקא אוהבים לטאטא את החול ולאסוף בחזרה לארגז החול. לכמה רגעים נראית תנועה רבה וכאוטית בחצר, אבל פתאום אחרי 5 דקות – החצר מסודרת לגמרי!

ומה קורה כשהחצר מסודרת? זו הזדמנות לעשות פעילויות שקשה לעשות כשמשחקים מפוזרים בכל מקום. לרוץ, לעשות מסלולי תנועה, לטפס על קיר הטיפוס, לעשות קפיצות לתוך החול... המון דברים ממש כיפיים!

בשבוע הבא נמשיך לבסס את העבודה השכבתית שלנו ונתחיל להעמיק בשיח הסתיו

מחכות לכם ביום ראשון בגן – לא לשכוח בקבוקים מלאים, סדינים נקיים, ומגבונים למי שטרם הביאו!

**צוות השכבה הבוגרת: מייקי, לין, נגה, עמנואל, אורית, חוה ומיכל**