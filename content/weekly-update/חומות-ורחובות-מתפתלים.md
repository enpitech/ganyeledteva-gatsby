---
title: חומות ורחובות מתפתלים
date: 2024-05-31T12:33:42.593Z
---
**שבת שלום לכל משפחות הגן,**

**נפתח בכמה הודעות:**

1. **שבועות:** ב-11-12.6 הגן יהיה סגור לרגל חג שבועות.
2. **סמינר צוות**: ב-27.6 הצוות יוצא לסמינר העשרה של יום, שימו לב שביום זה לא יתקיים גן, והיערכו בהתאם :)
3. **איסוף שיער**: בגן אנחנו מעודדות את הילדימות לאסוף שיער - חוץ מהעובדה שכבר קיץ וחם, שיער ארוך מפריע לראייה, ואיסוף כמובן עוזר גם במניעת העברה של כינים. נבקש שגם אם לא אספתם שיער בבית, שתהיה גומיה בתיק שאפשר יהיה לאסוף בהמשך היום. עדיף אפילו שתיים :)
4. **שקית כביסה**: אנחנו נהנים מאוד מהקיץ, וגם רוצים לשמור על הסביבה. ממליצות להכניס לתיקים שקית כביסה רב פעמית - היא גם חוסכת הרבה שקיות פלסטיק, גם מאפשרת להפריד את הבגדים הרטובים מהפעילות (או הפיפי…) מהבגדים הנקיים אליהם נחליף, וגם קלה יותר לתפעול הילדימות לעומת שקית פלסטיק.

**שבת שלום ומנוחה,**

**עומרי, אחינועם וכל גן ילדי הטבע**

## השכבה הצעירה

השבוע התחלנו לעסוק ביום ירושלים. כהרגלנו, אנחנו עוסקות בסימנים החיצוניים - ובמקרה הזה, של העיר ירושלים. לירושלים יש חומה, וגם אנחנו עסקנו בחומות. איך נראית חומה? לקחנו קוביות עץ וניסינו לבנות חומה. לקחנו לגו וניסינו לבנות חומה. לקחנו קוביות גדולות בחצר וניסינו לבנות חומה! אפילו בארגז החול ניסינו לבנות חומה.

אפשר לעבור מעל החומה? בנינו חומה נמוכה מלגו, וניסינו לעבור מעליה. כן! אפשר! אבל מה אם נבנה אותה גבוה יותר?

לאחרונה אנחנו רואות יותר ויותר את ילדי השכבה הצעירה מגלים חוקרים ומחפשים משחקים קבוצתיים, אנחנו רואות איך מסלולי החצר הופכים להיות משחק יזום שלהם ואיך כל דבר הופך לרכבת, מסלול ושיירה. השבוע הכנסנו למפגש שלנו גם את המצנח! התחלנו לחקור אותו, איזו צורה הוא? עיגול גדול! ומה הצבעים שיש עליו? מנינו יחד את הצבעים. תחילה התישבנו סביבו ובעזרת שירי תנועה ניענו אותו, הרמנו והורדנו:) הישיבה במעגל עוזרת לנו לראות זה את זה, להסתכל אחד על השניה מעל ומתחת למצנח, להישיר מבט ולזרוק חיוכים אחד לשניה.

**משחקי מים**

הימים שלנו מתחממים לאט לאט וזמן החצר שלנו שהתקשט לאחרונה בטפטפות שחזרו לפעול, התמלא גם במשחקי מים שמרעננים את הילדימות שלנו! על הדק הונחו פיילות מים וכלים קטנטנים. כל אחד מהילדימות הוזמן בתורו לבחור כלי קטן, מילאו במים והעבירו לכלי הריק בצד השני. כשסיימנו, החברימות נהנו לרחוץ גם את כפות הידיים והרגליים שלהם ולהתרענן עוד קצת:)

**מוסיקה עם רוני**

כידוע לכם, רוני המחנכת האהובה שלנו שהיא גם מוסיקאית מוכשרת נכנסת בכל שבוע לקבוצות השכבה ומעבירה מפגשים מוסיקליים במיוחד! אז מה יש שם? דליים גדולים עליהם הילדימות לומדים לתופף ובכל פעם היא מעלה את רמת ההנחיות. מרגש לראות את הילדים כלכך נהנים וקשובים בכל מפגש מוסיקה! ומדהים לראות איך הם לומדים ומשכללים את התיפוף שלהם:) בסיום התיפוף רוני מציגה את ארגז כלי הנגינה הנוספים ומזמינה את הילדימות לבחור כלי ולנגן עליו, הם משיימים את הכלים המעניינים ומתנסים בכולם!

נתראה בשבוע הבא עם בקבוקים מלאים וסדינים נקיים ורעננים:)

**צוות השכבה הצעירה - הילה, נגה א, קרן אור, רוני,  יהודית, שירז, גבי, ענבר, דשה ואלמוג**



## השכבה הבוגרת

השבוע המשכנו במסע שלנו לירושלים. כהרגלנו, ארזנו תיק - הילדימות כבר ממש מומחים באריזת תיקים בדמיון בשלב זה של השנה, וזה כבר לא לוקח לנו הרבה זמן. ממליצות גם לכם לארוז את תיק הגן יחד עם הילדימות!

אחרי שסיימנו לארוז את התיק שלנו, יצאנו לאט לכיוון ירושלים. שוב צעדנו וצעדנו. לאט לאט הרגשנו איך הדרך מתפתלת מעלה, והתחלנו לטפס במעלה ההר. איך מטפסים? עשינו כל מיני טיפוסים ותרגלנו עלייה. עשינו מסלול ג'ימבורי בחצר וניסינו לטפס על ההר. במפגש, ערמנו מזרנים (בלי הסדינים) ועשינו הר גבוה גבוה! כל אחד ניסה לטפס על הר המזרנים, ובזהירות לגלוש למטה. הרגשנו שכשאנחנו מטפסים, לא רק הרגליים עובדות, אלא כל הגוף - הידיים, הכתפיים, הגב ואפילו הבטן!

תרגלנו את הטיפוס גם על קיר הטיפוס שלנו, שהתחדש בשבוע שעבר בפעמון שנותן תחושת סיפוק עצומה כשאנחנו מגיעים עד אליו ויכולים לצלצל בו! מתי אפשר לטפס על קיר הטיפוס? רק כשיש מחנכת שמשגיחה?

כשהגענו לירושלים, גילינו שהרחובות שלה ממש מפותלים - מה זה אומר מפותל? בנינו כהרגלנו את מסלול הבקבוקים שלנו בסוף הפסקת המים, והפעם עשינו אותו מפותל במיוחד - המסלול נראה ממש כמו נחש, עם פנייה ימינה ומיד אחרי כן פנייה חדה שמאלה, והרבה "קערות" וקימורים. בימי הולדת אנחנו מתרגלים הרבה את רכבת הבלאגן שלנו - גם היא ממש מפותלת! גם בחצר התחלנו לבנות מסלולים מפותלים ולא רק ישרים. יצרנו פינות ופיתולים ומעגלים, עלינו וירדנו, פנינו ימינה ושמאלה… 

בשבוע הבא נמשיך להתפתל ברחובות ונשכלל את הפיתולים שלנו, עד שנגיע לשוק מחנה יהודה, ונתעכב קצת על מה בכלל קורה בשוק, מה רואים, שומעים, מריחים וקונים בו.

**דבק ומה שנדבק**

בתקופה האחרונה אנחנו משכללים את כישורי ההדבקה שלנו. מה זה אומר? בשכבת הבוגרים אפשר להשתמש בדבק ליצירת קולאז'ים יותר מתוכננים. אנחנו מתבוננים בדף, בוחרים מה נרצה להדביק עליו, מסדרים הכל כבר על הדף, ורק אז לוקחים את הדבקנים שלנו ומורחים דבק. בצורה הזו, יותר קל לכוון מה אנחנו רוצים שייצא. בשבועות הקודמים עבדנו בעיקר עם בריסטולים. הפעם, לקחנו ניירות עיתון. בשלב הראשון, קרענו אותם לגזרים. לאחר מכן, כל אחת בחרה לעצמה גזרי עיתון וסדרה על דף. יותר נוח להדביק קרטון, או עיתונים? העיתונים קצת יותר מתקפלים, נדבקים ונמרחים, אבל גם את זה הצלחנו לעשות!

ניפגש ביום ראשון - לא לשכוח בקבוקים מלאים וקרירים וסדינים נקיים!

**שתהיה שבת נעימה ורגועה,**

**צוות השכבה הבוגרת: מייקי, מיכל, נגה ב, חוה, עמנואל, רוני, לילה ולין**