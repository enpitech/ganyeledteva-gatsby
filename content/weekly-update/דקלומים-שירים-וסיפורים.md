---
title: דקלומים, שירים וסיפורים
date: 2023-06-23T13:14:08.231Z
---
**שבת שלום לכל משפחות הגן!**

אנחנו נכנסים לישורת האחרונה של השנה, תקופה שמתאפיינת אצלנו בגן בפרוייקטי סוף שנה. בהתאם לתפיסה החינוכית התהליכית שלנו, מסיבות סוף השנה אצלנו גם הן מהוות חלק מתהליך למידה ממושך, והינן רק הפינאלה שלו. אנחנו לא מתכננים מסיבה, ואז מלמדים את הילדים להעלות את הריקודים/שירים הנדרשים, אלא להיפך, המסיבה נבנית מתוך הפעילויות שלנו, ועל ידי הילדים והצוות יחדיו. בכל שנה, החודשיים אחרונים מוקדשים ללמידה דרך פרוייקט אחד או שניים שנובעים מתחומי העניין של הילדימות.

למידה מבוססת פרוייקטים (PBL) היא שיטה שמגיעה מחינוך בגילאי תיכון, ואנחנו מצאנו דרך להתאים אותה לגילאים שלנו, ובמקרה הספיציפי שלנו היא יותר למידה מבוססת חקר. מי שמתעניין בגישה זו יכול להסתכל [בקישור הזה](https://www.youtube.com/watch?v=OHrSbIi6V2A) על דוגמא טובה.

בסיום הפרוייקט מתקיים אירוע מסכם, וזוהי מסיבת הסיום שלנו. התוצאה היא שהמסיבה כולה שייכת לילדימות, הם מגיעים אליה לאחר שלמדו וחקרו נושא-על מסויים, נושא שלרוב עלה מתחומי העניין שהצוות זיהה אצל הילדימות. התחנות והפעילויות מיועדות לילדימות עצמם והן מתבססות על פעילויות שכבר עשינו בגן והילדימות מכירים אותן. כך הילדימות פעילים, נינוחים, ובעצם חוגגים את עצמאות הלמידה והחקר שלהם.

**מסיבת הסיום של שכבת הצעירים** דומה במבנה שלה למסיבת חנוכה שלנו – ביום המסיבה (13.7) תגיעו לאסוף את הילדימות קצת יותר מוקדם (עד השעה 16:00), תעשו סיבוב כדי קצת לנוח, ותחזרו בחמש למסיבה שמורכבת מכמה תחנות ברחבי הגן בהן הילדימות יוכלו להראות לכם פעילויות שעשינו בגן בשבועות האחרונים. בסוף נתכנס בחצר לכמה מלים. ומה הנושא שלנו? זרמנו עם האהבה והסקרנות של הילדימות שלנו בכל הנוגע למשאיות, טרקטורים ומה שביניהם :)

**מסיבת הסיום של שכבת הבוגרים** מעט שונה – אנחנו אוהבות שהיא מסכמת את השנתיים-שלוש שלהם בגן בצורה כוללת, ולכן נצא גם מחוץ לגן ונבקר באתרים החשובים לילדימות בסביבה הקרובה של הגן, כמו הירקן, הגינה האדומה, קושקש וכו'. בכל תחנה תהיה פעילות אחרת ותקבלו רמזים והכוונה לתחנה הבאה אחריה. מסיבת הבוגרים תתקיים ב-27.7, וביום זה תאספו את הילדימות עד השעה 16:00 כדי לנוח מעט ולאפשר גם לצוות לנוח ולארגן את התחנות ברחבי השכונה. מה הנושא שלנו? אחרי שנה שבה המוסיקה תפסה מקום דומיננטי כל השנה, בחרנו לתת למוסיקה להוביל אותנו למקומות מרתקים חדשים ולחקור את המרכיבים שלה.

**מתנות סוף שנה**: אנחנו מזכירים כי בגן שלנו הצוות לא מקבל מתנות אישיות מההורים. אנחנו יודעים שמאוד חשוב לכם לברך את הצוות ולהודות לו, עם זאת אנחנו מבקשים להקפיד ולכבד את הבקשה שלנו לא להעניק מתנות אישיות. אנחנו עובדים יחד כצוות, ולכן גם את הוקרת התודה מכם נשמח לקבל כצוות, ולא כאנשים נפרדים, כך גם נוודא שכל הצוות מקבל מתנות דומות.

אתם בהחלט מוזמנים להתאגד יחד למתנה שיתופית מכלל ההורים לצוות. אם יש לכם צורך בהודיה ספציפית אתם מוזמנים ומוזמנות לפנק את הצוות בברכות ומילים טובות -הברכות החמות הן המתנה הכי יקרה לנו. מעבר לכך, לא תתאפשר קבלת כל שי אישי אחר, גם לא קטן (שוקולד/ מחברת/ גיפט קארד).

**שבת שלום ומנוחה,**

**אחינועם, עומרי וכל צוות גן ילדי הטבע הדמוקרטי**

## **שכבת הצעירים**

שבוע קיצי ומהנה עבר עלינו בשכבת הצעירים – המראנו על כנפי הדמיון בעזרת הארגזים שלנו (אולי יותר מדוייק לומר שנסענו על גלגלי הדמיון), דשדשנו בבוץ קריר בארגז החול והתחלנו להסיע את המכוניות שלנו בכבישים ולנסות לשמור על חוקי תנועה בכביש.

המשאיות והטרקטורים הלכו עד כה השנה ממש חזק בשכבה שלנו – הרבה יותר משנים רגילות, והחלטנו להפוך אותם לפרוייקט הסיום שלנו השנה! הילדימות מאוד אוהבים לספר על המשאיות שראו בדרך לגן, הטרקטורים שראו בטיול בסוף השבוע, להסיע את המכוניות בחצר ובכיתה, לחפור בארגז החול בעזרת הטרקטורים ולשמוע הרבה סיפורים על טרקטורים.

בשבועות האחרונים התחלנו להעמיק את השיח שלנו על משאיות עבודה וטרקטורים: אילו סוגי משאיות אנחנו מכירים? משאית זבל! משאית גרר! כבאית! משאית מנוף! ואילו טרקטורים? יש טרקטור עם כף קדמית, טרקטור עם כף אחורית, טרקטור שיש לו גלגלים ענקיים וטרקטור שיש לו זחל. קראנו יחדיו ספר חדש: "נומה נים, נומה נים, מתוקה שנת הבונים" (שרי דסקי רינקר), והכרנו את הטרקטורים באתר הבנייה. קראנו גם את "הטרקטור בארגז החול" (מאיר שלו) והכרנו את הטרקטורים השונים בשדות.

יום אחד, עברה ברחוב משאית והרגשנו שהיא הותירה מאחוריה שובל של ריח ועשן לא נעימים כל כך. מה עושה את העשן הזה שלא כל כך נעים לנשום ברחובות? מה גורם למכוניות ולמשאיות לנסוע? יש להן סוללות? מישהו דוחף אותם כמו בחצר? לרוב לא... יש להן מנוע! המנוע זולל דלק ולפעמים מוציא החוצה קצת עשן. אלמוג העבירה לנו פעילות עם קטורת. הדלקנו אש בזהירות רבה, ראינו והרחנו את העשן שיוצא ממקל הקטורת. חשבנו: הריח הזה נעים לנו? ניסינו לחשוב על עוד ריחות נעימים ולא נעימים.

**משחק בארגזים**

ארגזים הם דבר נהדר – יש להם שימושים רבים בחצר שלנו! בבוקר הם לרוב מחזיקים את צעצועי החצר שלנו. אבל מהר מאוד החברימות מפנים אותם – או כדי לשחק בצעצועים, או פשוט בשביל הארגז עצמו. ואז – הארגז יכול להפוך כמעט לכל דבר! לפעמים הוא אונייה, לפעמים כבאית ולפעמים דחפור. לפעמים הארגזים מתארגנים בשורה והופכים לרכבת. לפעמים מגיע לחצר ארגז גדול שהופך לבית, ולפעמים חברימות לוקחים כמה ארגזים נפרדים כדי לייצר דירת 4 חדרים שלא תבייש דירה תל אביבית (מחולקת).

הכי כיף לשחק בארגזים ביחד, וזה בפני עצמו מייצר לנו אינספור הזדמנויות למידה – איך אני פותחת את המשחק לעוד חברימות, איך אפשר להצטרף לחברימות שכבר משחקים, מה אני עושה אם אני תכננתי שהארגז הזה ישמש כמושב ההגה של הכבאית אבל חברה הפכה אותו לסירה?

**בקיץ יש**

בקיץ ממש חם, ואנחנו אוהבים לעשות הרבה דברים כיפיים שעוזרים לנו לצנן קצת את הגוף ובכלל עושים מצב רוח טוב. אחד הדברים החביבים עלינו – פירות קפואים בחצר – זה פרי שהוא בעצם כמו קרטיב, מקרר לנו את כל הגוף, עושה לנו מתוק מבפנים וקריר מבחוץ. התחלנו לחשוב על הפירות שלנו, ולהבין אילו פירות יש לנו בקיץ – הילדימות יודעים בעצמם כבר לומר שאבטיחים, מלונים וענבים זה פירות של קיץ!

שרנו את "[בקיץ יש](https://open.spotify.com/track/64Q87bv4bDRffCz5a96hWC?si=1a7eac818c3e432a)" ונזכרנו אילו עוד דברים יש בקיץ...

בשבוע הבא נמשיך כמובן להתעסק בעניינים קיציים תוך שאנחנו מרחיבים את השיח שלנו על משאיות העבודה.

בינתיים, מחכות לכם בגן בראשון. לא לשכוח בקבוקים מלאים וסדינים נקיים!

**צוות שכבת הצעירים: עדי, יגאל, מיכל, הדר, רוני, אלמוג, מאי תניה ונופר**

 

## **שכבת הבוגרים**

השבוע המשכנו עם הפרוייקט המוסיקלי שלנו, שמוצא את דרכו לכל מיני שלבים ביום שלנו.

**משחק זיהוי שמיעתי** 

בפינה שקטה בחצר המתינו לנו קופסאות אטומות מלאות במרכיבים שונים: חומוס/עדשים/אורז וקערות עם אותם המרכיבים. הילדימות הרימו, קישקשו והקשיבו לצליל שנשמע מהקופסא וניסו להתאים בין הצליל לקערה המתאימה. בסוף הפעילות בדקנו אם צדקנו, קישקשנו יחד והרכבנו תזמורת של צלילים. 

**שיר, נעימה ודקלום**

לפלייליסט שלנו נוסף שיר חדש: "[עיזה קטנה](https://youtu.be/LC5VVs-DL90)". הילדימות נהנו לרקוד ולשיר ״אני עיזה קטנה, נולדתי לעיזה, בכל זאת מעיזה למרות שאני קטנה…״ . הקשבנו לכלי הנגינה שעושים לנו הרגשה של עיזה בשדה, ורקדנו יחד לצלילי המוסיקה. שמנו לב שבהתחלה יש רק כלי נגינה, והשירה מתווספת רק מאוחר יותר, וחיברנו את זה לשיח שלנו על הנעימה אל מול השיר עם המילים.

הילדימות הודיעו שהם רוצים שוב לעשות מסלול מכשולים דובי! אם אתם זוכרים, לפני כמה שבועות השתמשנו בסיפור “We’re Going on a Bear Hunt” בשביל ללמוד מלים באנגלית שמתארות מיקום: OVER, UNDER, וTHROUGH. יצרנו שוב את מסלול המכשולים, סיפרנו את הסיפור, ובכל פעם שהגענו שוב לדקלום: We can’t go over it, we can’t go under it, we’ll have to go THROUGH it – הזמנו ילד.ה לעשות את המסלול ולהדגים.

האם דקלום הוא שיר? ובכן, הוא יכול להיות – שמענו גם את השיר של ציד הדובים. אבל גם כשאנחנו מקריאים ספר חזרתי או מדקלמים, אנחנו מקפידים על מקצב מסויים, והקול שלנו עולה ויורד בהתאם. זה לא נעימה עם כלי נגינה או שירה, אבל זה כן סוג אחר קצת של מוסיקה.

**קשת של צבעים** 

מה קורה כשצבעים מתערבבים? איך מים יכולים לעבור מכוס אחת לשנייה מבלי שנגע בהן? לכיתה הכנסנו 6 כוסות שקופות מזכוכית דיברנו על החומר והשקיפות שלו דיברנו על הסכנה בשבירת הכוס.. היו גם בקבוקי מים וצבעי מאכל - צבעי הבסיס כמובן כחול, אדום, צהוב - כפית ונייר סופג! 

את הכוסות סידרנו במעגל מילאנו במים, הוספנו צבע לכל כוס שניה ועירבבנו - ונוצר מעגל בו יש כוס עם צבע וכוס בלי וכך הלאה… את נייר הסופג חתכנו לריבועים, גילגלנו ויצרנו חבל. הכנסנו צד אחד לכוס עם צבע ואחד לכוס בלי וכך הלאה…. ואז חיכינו. חיכינו עוד קצת, וחיכינו עד סוף היום, ואז התבוננו שוב: מה קרה? הנייר החל לספוג את המים הם טיפסו וטיפסו עד שעברו לכוס הצמודה. הצבעים החלו להתערבב ונוצר לנו מעגל צבעים מרהיב… שרנו כך נולד הצבע  <https://youtu.be/VT1R37o-d3I>

![](/assets/pics/uploads/color-experiment.jpg)

**העברות מים**

הימים חמים, ואנחנו אוהבים לשחק הרבה עם מים. השבוע הכנסנו מטרה למשחקי המים: להצליח להעביר מים מצד אחד לצד אחר של החצר. איך עשינו זאת? בצד אחד שמנו פיילות עם מים, ובצד השני – פיילות ריקוד. 2 חברימות עמדו בכל צד, ואז הצד עם הפיילות המלאות בחרו כלים והשתמשו בהם כדי להעביר מים לצד בו פיילות ריקות. לאחר מכן, החלפנו תפקידים והחברימות האחרים החזירו את המים לצד השני. ניסינו ללכת בזהירות רבה ולשפוך כמה שפחות מים, כדי שהרוב יגיעו בחזרה למיכלים ונוכל לשחק במשחק שוב ושוב ושוב.

בשבוע הבא נמשיך להעמיק את פרוייקט המוסיקה שלנו,

בינתיים מחכות לכם בראשון בגן – לא לשכוח בקבוקים מלאים וסדינים נקיים!

**צוות שכבת הבוגרות: גבי, מייקי, חוה, רוני, אורית ואורטל**