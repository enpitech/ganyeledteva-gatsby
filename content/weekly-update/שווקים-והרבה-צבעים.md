---
title: שווקים והרבה צבעים
date: 2024-06-07T09:50:29.613Z
---
**שבת שלום לכל משפחות הגן,**

**נפתח בכמה הודעות:**

1. **שבועות**: בשבוע הבא בימים שלישי-רביעי 11-12.6 הגן יהיה סגור לרגל חג שבועות. נציין את החג בגן ביום ראשון בדוכן פירות וירקות מפנק שהילדימות ימלאו מתוכו את הטנא שלהם. אז איך נגיע ביום ראשון? מי שרוצים מוזמנימות להגיע בלבן, ונשמח אם תאספו בדרך לגן אוצרות מהטבע - כרגיל, כל אוצר יתקבל, מעלים, ענפים, פרחים שמותר או שיבולים וכו'! בנוסף, נבקש שכל ילד.ה יגיעו עם 2-3 יחידות מפרי או ירק שהם אוהבים במיוחד. אין מה להכין טנא אישי, כי בגן שלנו אנחנו מכינים את הטנא יחד - מכינים דוכן שוק מפואר שממנו הילדימות עוברים ובוחרים דברים שהם אוהבים לטנא! בכל מקרה אין להביא: ענבים, דובדבנים, וכמובן לא דברי חלב שלא נכנסים לגן…
2. **סמינר צוות**: ב-27.6 הצוות יוצא לסמינר העשרה של יום, שימו לב שביום זה לא יתקיים גן, והיערכו בהתאם :)

**שבת שלום ומנוחה,**

**עומרי, אחינועם וכל גן ילדי הטבע**

## השכבה הצעירה

השבוע המשכנו לעסוק ולגעת ביום ירושלים, הילדימות כבר ממש משתמשים במילה חומה באופן עצמאי כשהם מגיעים לשחק בלגו ובקוביות! ראינו אותם בונים ומרכיבים חומות לגמרי בעצמם:) שוחחנו מעט על העיר ירושלים ועל הדרך אליה. איך נוכל להגיע לירושלים? ברגל? באוטו? אולי באוטובוס? ומה יש בירושלים שכלכך מאפיין את העיר הזו? שוק מחנה יהודה המפורסם! מה זה שוק? מה אפשר לקנות בשוק? ירקות, פירות ואוכל טעים! גבינות, מאפים זיתים וגם דגים! בזמן המפגש פתחנו את ארגז השוק שלנו והיחד עם החברימות הכנו סלסילה של מטעמים שאנחנו רוצים לקנות מהשוק:)

**ארוחת שוק חגיגית!**

את בוקר יום שני פתחתנו בארוחת בוקר חגיגית בה הגשנו מטעמים מן השוק! מה היה לנו שם? כמובן שירקות טריים ובטחינה המפורסמת שלנו. ומה עוד? כל החברימות קיבלו בורקס תפו״א חמים, פריך וטעים, שקשוקה טעימה שראובנה שלנו הכינה לנו וכמובן שגם זיתים ולחם לניגוב הארוחה! 

**ארגז החול התחפש**

בהמשך לשיח שלנו על מבנים וחומות, ארגנו לקראת בואם של הילדימות לחצר את ארגז החול שלנו ויצרנו חומות ותעלות. הילדימות נכנסו לארגז החול ויחד עם המחנכות חקרנו מה קורה למים כשהם עוברים בתעלות. לאן הם מחלחלים ולאן הם זורמים. האם הם נספגים? איפה נשאר יבש והיכן רטוב? בהמשך גם הוטמנו אוצרות בתוך ארגז החול ובזמן משחק בארגז החול, החפירות וסינון החול מצאו הילדימות צדפים שהיו קבורים שם. איזו הפתעה! 

כמו שכבר ציינו, השיח וההתעסקות בקיץ שהגיע בתקופה האחרונה הולך ומתעצם. המשחק במים הפך להיות חלק שגרתי מהמשחק בחצר שלנו ועוזר לנו להצטנן כשחם. ומה הבילוי המפורסם שלנו בקיץ? ים! לשולחן החומר חזרו צבעי המים והפעם בגוונים שאפשר לראות בים! כחול וירקרק. ערבבנו את הצבעים על השולחנות בעזרת כפות הידיים ואחרי שהשולחן כולו כוסה בצבע השתמשנו בקצות האצבעות שלנו ליצור ציורים וצורות. קווים ועיגולים, דגים, שמש ועננים.

**שבוע הגאווה**

השבוע התחלנו לעסוק גם קצת בשבוע הגאווה. בשכבת הצעירים אנחנו לא נכנסות לעומק החג - כמו בכל חג אנחנו מתייחסות למה שהילדימות חווים ורואים. בתל אביב הסממן הבולט ביותר הוא דגל הגאווה שמתנוסס בכל רחבי העיר. גם בגן שלנו תלינו דגלים צבעוניים, והתחלנו להתעמק קצת בצבעים. בפעילות בלגו התחלנו למיין את הלגו לפי צבעים, ולנסות לסדר לפי הסדר של הדגל!

נתראה בשבוע הבא עם בקבוקים מלאים, מגבונים לחודש יוני למי שטרם הביא וסדינים נקיים ורעננים:)

**צוות השכבה הצעירה - הילה, נגה א, קרן אור, רוני,  יהודית, שירז, גבי, ענבר, דשה ואלמוג**

 

## שכבת הבוגרים

השבוע המשכנו במסע שלנו ברחובות ירושלים. כדי לתת לעצמנו הרגשה של הרחובות המפותלים, יום אחד הכיתה התחפשה. האור היה מעט חשוך, וכל הכיתה הפכה למבוך גדול של מזרנים! אמנם החומות שלו לא היו גבוהות, אז כדי לאתגר את עצמנו, זחלנו על ארבע או על שש, וניסינו להגיע בעצמנו למרכז המבוך, שם נגה חיכתה לנו עם פינוק. ניסינו ללכת במרכז השביל, בלי לגעת במזרנים, התבוננו בפניות וניסינו לא להיקלע למבוי סתום, וללכת בכיוון הקול של נגה שקראה לנו. בינתיים, החברימות הסקרנים חיכו מחוץ לכיתה ושעשעו את עצמם.

**עמידה בתור**

התורים הם חלק בלתי נפרד מחיינו - הן כמבוגרים והן כילדים. בגן אנחנו משתדלות לא לאתגר את הילדימות בתורים ארוכים מדי. בתור לבופה של ארוחת הבוקר יש לרוב 4-5 ילדימות. איך מחכים בתור? בתור לארוחת הבוקר אנחנו עומדים זה מאחורי זה, קצת כמו ברכבת ילדימות, אבל בלי לגעת זו בזה - לא לכולם זה נעים שנוגעים, אז אנחנו קצת שומרים מרחק. לעתים אנחנו יושבים בתור כדי לא להתעייף. והפעם, עמדנו צמוד לקיר מחוץ לכיתה, וחשבנו: איך נעסיק את עצמנו? אחד החברימות הביא ספר, והתחיל להקריא סיפור לילדימות הממתינים. לאחר מכן, הילדימות כבר נהנו להסביר בעל פה למצטרפים החדשים איך נעבור את המבוך: נרד לזחילה על ארבע או על שש, ננסה ללכת באמצע כמה שיותר ונחפש את נגה והתפוח שלה מעבר לכל הפיתולים. הם גם כבר ממש הצליחו לנהל את התור בעצמם, להסביר לחברימות שמי שהצטרף צריך להצטרף בקצה, וגם שמי שכבר עבר את המבוך כמה פעמים יכול להמתין שמישהו שעוד לא ניסה יתנסה. אנחנו הקשבנו והתמוגגנו (:

**מחנה יהודה**

במפגשים ובמשחק, התעסקנו השבוע הרבה בשוק. מה יש בשוק? מי היה פעם בשוק? אחת הילדות סיפרה שהיא הייתה בשוק, והיו שם הרבה שעונים ותכשיטים. מישהי אחרת סיפרה שהיא הייתה בשוק, ואכלה שם הרבה מאפים! דמיינו שוק עם המון המון דוכנים, והרבה אנשים שכל אחד מוכר משהו אחר. חשבנו על הקריאות של השוק: בננות בשקל! תפוחים בזיל הזול! אבטיח עסיסי! הקמנו שוק משל עצמנו. חצי קבוצה איישה דוכני פרי (מפירות העץ והפלסטיק שלנו), וחצי קבוצה היו הקונים. הקונים הסקרנים הסתובבו בין דוכני השוק, ניגשו למי שקראו להם, ובחרו מכל הטוב הזה. אחר כך כמובן התחלפנו, ולא הצלחנו להחליט איזה תפקיד היה כיף יותר!

ביום שלישי התפנקנו על ארוחת שוק מהנה במיוחד! בורקס תפוחי אדמה טריים שראובנה הכינה לנו, שקשוקה טעימה, וגם חמוצים שהכנו בעצמנו! איך עשינו זאת? בבוקר יום ראשון חתכנו הר קטן של כרוב, כרובית וגזר. הנחנו בשכבות יפות בכלי השקוף שלנו, כיסינו במים עם מלח ומעט חומץ - וחיכינו. חיכינו וחיכינו, וביום שלישי כבר ניסינו - והיה ממש טעים! הילדימות והצוות נהנו מהטעם החמצמץ של הירקות, שהתאימו בול יחד עם יתר ארוחת הבוקר הצבעונית שלנו.

בהמשך השבוע הכנו בעצמנו בייגלע ירושלמי! ביום רביעי הכנו בצק, וביום חמישי ניסינו לעשות צורה של בייגלע. קיבלנו כדורים, טבלנו את הידיים במים, גלגלנו קצת בידיים, ואז עשינו חור בעזרת האצבע וניסינו למתוח את הטבעת שנוצרה! התבניות רצו בזו אחר זו לתנור, ובסוף היום התפנקנו בביגלע טעים טעים!

**דבק ומה שנדבק**

השבוע המשכנו עם הדבקות העיתונים שלנו, והפעם עשינו זאת על צלחות קרטון עמוקות. מה נעשה איתן? את זה תגלו בשבוע הבא! אבל כדי שנוכל להינות מהן באמת, קודם כל דאגנו לעטוף אותן בגזרי עיתונים משני הצדדים. איך נעשה זאת? יום אחד כיסינו צד אחד. אפשר להפוך ולהמשיך לצד השני? הדבק רטוב! הצלחת תידבק לי לשולחן וכל העבודה תיהרס. מה עושים? הנחנו את הצלחות לייבוש. למחרת לקחנו אותן, בדקנו אם הדבק כבר התייבש, ראינו שכן והמשכנו לעבוד - הפעם על הצד השני.

**שבוע הגאווה**

השבוע התחלנו קצת לדבר על נושא הגאווה בגן. יחדיו מצאנו את כל הדגלים הצבעוניים שלנו - שמנו לב שאין בהם רק כחול ולבן, אלא את שלל צבעי הקשת! ראינו שהדגל שלנו קצת דהוי, והחלטנו לחדש את הצבעים שלו! לקחנו מכחולים וצבענו שטחים גדולים של כחול, של ירוק, של אדום, צהוב.... ונוצרה לנו עבודה קבוצתית נהדרת וצבעונית! החצרות התקשטו להן בדגלונים צבעוניים, ואנחנו דיברנו הרבה על הצבעים השונים השבוע. מיינו את הלגו לפי צבעים, וכל אחד בנה בצבע משלו! ראינו איך הכל מתערבב בחזרה בתוך התיבה, וחשבנו שזה קצת כמו השכבה שלנו, שלפעמים מתמיינת לכחולים וצהובים, ולפעמים מתערבבת!

התחלנו גם לדבר על גאווה - מה זה אומר להיות גאה בעצמי? גאה במשהו שעשיתי? בשבוע הבא נמשיך לדבר קצת על המשפחות השונות שלנו והבתים השונים שלנו, וכמובן עוד להינות משלל הצבעים. ננסה להבין מאיפה מגיעים הירקות לדוכנים, ונגלה למה הצלחות שלנו…

ניפגש ביום ראשון - לא לשכוח בקבוקים מלאים וקרירים וסדינים נקיים!

**שתהיה שבת נעימה ורגועה,**

**צוות השכבה הבוגרת: מייקי, מיכל, נגה ב, חוה, עמנואל, רוני, לילה ולין**