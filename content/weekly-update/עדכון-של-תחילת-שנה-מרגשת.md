---
title: עדכון של תחילת שנה מרגשת
date: '2021-09-10T15:42:06+03:00'
---
**שבת שלום לכל ההורימות, הותיקים והטריים שלנו!**

רגע לפני העדכון, כמה הודעות חשובות:

\- **עגלות**: בגן שלנו אין מקום ייעודי לעגלות, מזכירות לקחת אתכם עגלות או אופניים ולא להשאיר בכניסה לגן.

\- **תקשורת עם הצוות**: אנחנו מזכירים כי נציב התקשורת המרכזי שלכם הוא מול הקפטניות – כן, גם בנושאי הסתגלויות. אפשר דרך המייל או הואטסאפ. אם אתם מרגישים חסר לכם מידע/ שפספסתם משהו אתם תמיד מוזמנים לפנות אליהן.

\- **שעות הגעה ואיסוף ילדימות מצטרפים**: בשבוע האחרון עדכנו אתכם לגבי שעת האיסוף לפחות יום קודם, וזאת מתוך השערה והתבוננות ביום שעבר. גם לקראת השבוע החדש הודענו כי הימים יסתיימו בשעה 14:00. עם זאת חשוב לנו להדגיש כי במידה ונרגיש שישנם ילדימות שמסוגלים להשאר ליום מלא או לפחות עד 15-15:30 נעשה זאת ללא היסוס וניידע אתכם.

חשוב לנו להסביר שהקטיעות בהתהליך מגבילות אותנו ביכולת הניבוי שלנו. למשל, אם ילד/ה נשארו עד 14:00 ביום חמישי והיה לה/ו יום מוצלח, קשה לנו להניח שכך יהיה גם ביום ראשון, מאחר והיו באמצע שישי ושבת. עם זאת, קחו בחשבון שהנחת המוצא שלנו היא  להאריך כמה שיותר מהר את שעות השהייה לימים מלאים,  ככל שמתאפשר. אנחנו מאמינות כי ילדימות שכבר נשארו לישון השבוע בגן, יוכלו להגיע לימים מלאים ממש בקרוב, מקוות שעוד לפני יום כיפור, אבל קשה לנו להבטיח.

אז תכירו, זה העדכון שלנו :)

**מהו בעצם העדכון?**

זהו בעצם מעין ניוזלטר שבו אנו מספרים לכם על פעילותנו בגן מדי שבוע. העדכון מחולק לשלושה חלקים: הראשון, הודעות מאחינועם שרלוונטיות לכלל ההורימות; השני - מה עשינו השבוע בכל שכבה (צעירים ובוגרים) בנפרד, והשלישי - הודעות ספציפיות לכל שכבה. 

נשמח אם תקפידו לקרוא את העדכון מדי שבוע בשל ההודעות השוטפות המועברות אך ורק דרכו, וכמובן גם כדי לדעת מה קורה בגן, על מה אנחנו לומדים ומדברים, כיצד אנחנו מקיימים דיאלוג עם הילדימות בנושאים השונים, איך אנחנו מפתחים חשיבה מסועפת – במלים אחרות, איך נראית הפדגוגיה שלנו. קריאת העדכון בצורה שוטפת מאפשרת לכם להמשיך את השיח של הגן גם בבית, וללמוד על החוויות, הפעילויות והרגעים המרגשים שעברו על הילדימות ביום-יום שלהם בגן. קוראים אדוקים אף יבחינו בשלבי התפתחות וצמיחה, ויראו כיצד משבוע לשבוע אנחנו מפתחים ומשדרגים את הפעילויות והשיח.

השתדלו לקרוא אותו עד מוצ״ש כך שלא תפספסו הודעות חשובות. 

**אז מה קרה בשבועיים האחרונים בגן שלנו? **

בין חג לסופש הצלחנו ליצור בסיסי סדר יום וסוג של שגרונת, אליה אנחנו כל כך מתגעגעים. 

רגע לפני שנפרט על השבועיים האחרונים, רציתי לנצל הזדמנות זו כדי להגיד לכולכם - משפחות ממשיכות ומשפחות מצטרפות - שהאמון שנתתם בו בימים הראשונים בלט, ואנחנו מאוד מודים לכם על כך. הימים הראשונים בגן נראו כמו חלום אוטופי, וברור לנו שגם לכם יש חלק בהצלחת הימים האלו. זו התחלה מדהימה לשנה החדשה שלנו, ואנחנו מקווים להמשיך בדרך הזו.

**איך נראים הימים הראשונים בגן שלנו ?**

את הימים הראשונים אנחנו משקיעים ביצירת אמון ובסיס חזק, כמובן למצטרפים שנמצאים בתהליך הסתגלות, אבל גם לבוגרים שלנו שהמשיכו לשנה נוספת. כלל המשפחות והילדימות נדרשים להסתגל למציאות חדשה, הכיתות מחולקות אחרת, הילדימות בחללים אחרים, ולכן הפוקוס שלנו הוא ביסוס האמון ויצירת אוירה נעימה ונינוחה.

**מה אנחנו עושות לשם כך?**

\-  נערכנו והתכוננו לימים אלו בחודש אוגוסט באמצעות סמינרים וישיבות ארוכות כדי להגיע מדוייקים ככל האפשר.

\-  לאורך כל חודש ספטמבר אנחנו צוות מתוגבר:

בבוגרים: גבי, הילה, שגיא, רוני, נופר (מחנכת חדשה), ואחינועם 

בצעירים: אורטל (מרכזת את ההסתגלות), חוה, מיכל, חולוד, שיר, בר, תמר, וגם עדי ורותם (מחנכות חדשות).

כך אנחנו יכולים להעניק יחס קרוב ומענה מהיר ומדויק לכל הצרכים שעולים בגן.

\-	בכל יום בצהרים מתקיימות ישיבות צוות לשתי השכבות. בישיבות אלו אנחנו מדברים על צרכים כיתתיים, צוותייים, וכמובן על הילדימות עצמם. אנחנו מדברות על כל ילד וילדה ומוודאות שאנחנו מצליחות להעניק לכולם את המענה הכי נכון לצרכיהם.

**הימים הראשונים עברו עלינו כמו פנטזיה:**

הילדימות הממשיכים בשכבת הבוגרים נכנסו לגן בדילוגים, וזה ריגש אותנו מאוד, למרות רגעי הגעגוע שעלו מדי פעם, הרגשנו שלילדימות יש בסיס רגשי חזק - זו המראה הכי טובה לתהליכים שעברנו כאן במשך שנה שעברה. הילדימות היו נינוחים, שמחים ונרגשים, ואנחנו התבוננו נרגשות אף אנחנו באופן שבו חקרו את החידושים בגן ושמחו זה לקראת זו.

המשפחות המצטרפות גילו שיתוף פעולה מדהים, וכבר הצלחנו לשלב כמעט את כל הילדימות בבסיס של סדר יום.

לקראת השבוע החדש אנחנו מתכוונות ״להעלות הילוך״ ולהתחיל להטמיע סדר יום מלא בכל הקבוצות: ארוחת בוקר, מפגשי בוקר, פעילויות בקבוצות קטנות, פעילויות דידקטיות, משחקי חצר, פעילויות מוטוריות (משחקי מסלולים וכו), ארוחת צהרים, ושנת צהרים.

אנחנו מקוות ומאמינות כי כלל הילדימות יצליחו להיות בגן למשך רוב שעות היום בנועם וברוגע.

כמובן נשמור איתכם על קשר ישיר, אם יש משהו שלא ברור אתם תמיד מוזמנים לפנות אלינו.

**אז שתהיה לכולנו שנה נעימה, מהנה ומוצלחת,**

**אחינועם וכל צוות גן ילדי הטבע הדמוקרטי**

![null](/img/pics/סמינר-צוות.jpeg)

## שכבת הצעירים

בתחילת השבוע שעבר קיבלנו אתכם לראשונה בהתרגשות מרובה של כל הצדדים, את חלקכם כבר הכרנו דרך אחים גדולים, אחרים חדשים לנו לגמרי, ועבור הילדימות הכל חדש ומסקרן. בילינו את הימים הראשונים בניסיון להכיר את הילדימות קצת יותר, לגלות מה הם אוהבים, ולתת להם להכיר אותנו, את החללים השונים של הגן ואת פינות המשחק השונות שלנו.

אחרי שבוע וחצי אנחנו כבר יודעות שקיבלנו שכבה מהממת עם המון טיפוסים שונים ומגוונים. יש ילדימות שחוקרים כל פינה ומשחק במהירות כדי לגלות את כל ההפתעות. אחרים זהירים יותר ובודקים ביסודיות פינה אחת כדי לוודא שמיצו את כל האפשרויות. יש שאוהבים שירי אצבעות, ואחרים מעדיפים שירים שמניעים את כל הגוף. יש מי שאוהבים לדפדף בעצמם בספרים, ואחרים יביאו ספר למחנכת כדי שתקריא להם. יש מי שמעדיפים לעמוד מחוץ לארגז החול ולחפור, ואחרים שנכנסים ומתחפרים עם כל הגוף בחול. יש מי שרק מבקשים שנפעיל את הטפטפות בחצר, ואחרים שרצים לסככה להסתתר.

שמענו המון שירים, קראנו סיפורים, שיחקנו המון בקוביות, מגנטים, בובות, ירקות ופירות, וכמובן נסענו, רצנו וחפרנו בחצר.

השבוע התחלנו כבר קצת להיכנס ל"סדר היום" שלנו בגן. אנחנו מרגישות שרוב הילדימות ממש בשלים לכך ואף צמאים לזה. אנחנו כבר מתיישבים לארוחות משותפות, עושים מפגשונים בהם אנחנו שרים ורוקדים יחד, יוצאים לחצר יחד. בטח שמתם לב שחילקנו אתכם לכמה קבוצות – הקבוצות נועדו גם לפזר קצת את ההגעה של הילדימות בגן כדי לתת להם כניסה קצת יותר רגועה לגן ולהתחיל את היום בטוב. בנוסף, ההפרדה מאפשרת לנו לתת לחלק מהילדימות שעוד זקוקים לכך עבודה יותר פרטנית, וגם לאפשר לילדימות שכבר רגועים בגן אבל אנחנו חשות שדרושה להם עוד קצת בניית אמון בטרם יוכלו לשהות יום שלם בגן.

אנחנו יודעות שחלקכם תוהה לגבי שעת ההתעוררות המוקדמת: הימים הראשונים בגן (או גן חדש) דורשים גם הסתגלות להרגלי שינה חדשים. חלק מהילדימות לא ישנו עד עתה עם ילדימות אחרים, אחרים מורגלים במיטות (ולא מזרנים), חושך או שקט מוחלט. בנוסף, כמו בכל הגעה למקום חדש – גן חדש הוא דבר מאוד מעייף, והם נרדמים קצת יותר מוקדם מהרגיל. אל תדאגו, בהדרגה הם יתרגלו גם לגן וגם לשינה בגן, ושנת הצהריים תסתדר, ועימה יום ארוך יותר בגן.

**אז שיהיה סופ"ש רגוע, ותצברו אנרגיות לשבוע (כמעט) הבא שלנו בגן,**

**מחכות לכם - **

**צוות שכבת הצעירים: בר, חוה, חולוד, מיכל, עדי, רותם ושיר**

## שכבת הבוגרים

לאחר חופשה של שלושה שבועות, הילדימות נכנסו לגן כבוגרים ובוגרות מלאי גאווה על המיקום החדש. 

לרובם היתה כניסה קלילה כאילו הם פשוט חיכו לחזור, ויש כאלה שהמעבר עוד קצת מאתגר להם, ואנחנו והחברימות עוזרים להם.

שמנו לב לכמה דברים משעשעים: הצעירים-לשעבר נכנסו כמו טווסים גאים לחצר הבוגרים - חלום של שנה שלמה. הבוגרים הממשיכים לקחו על עצמם את תפקיד המארחים: דייקו כללים לילדימות, עזרו בהפסקות השירותים ובהתנהלות האוכל. וכולם קיבלו בזרועות פתוחות את החדשים - שהכל נראה להם חדש ומעניין. מן קיבוץ גלויות שרק רוצה להתאחד לכדי שכבה אחת גדולה וירוקה. 

בשבוע שעבר התחלנו בהיכרות ראשונית של חללי שכבת הבוגרים – איפה יוצאים לחצר, מה זו הכיתה הצהובה ומה הכחולה ואיפה שוטפים ידיים. השבוע כבר התחלנו להכיר מיקומים ספיציפיים חשובים: איפה התיקים, איפה חולצים נעליים ומניחים אותן, איפה עומד הסבון, היכן מתקן המים, באיזו כיתה אוכלים, וכו'.

התנסינו בעבודה עם חומרים שונים כמו בצק, חימר וגירי שעווה, ארגז חול ושולחן מים. שיחקנו הרבה: בנינו בקוביות, הסענו מכוניות, קלענו כדורים, וכמובן שיחקנו במטבח, בבית העץ, ובמשחקי רצפה. וכמובן גם היו לנו מפגשים עם הרבה סיפורים וריקודים. במיוחד נהנינו השבוע מהספר "נמר בחצר" מאת ליזי סטיוארט, והתמקדנו באיורים המרהיבים של סטיוארט. הילדימות חיפשו את הנמר בתמונות ומאוד נהנו למצוא בהן הפתעות שונות.

חזרנו במפגשים לשירים האהובים שלנו, חזרנו על התנועות ולפעמים גם רקדנו לנו בצורה חופשית. מצרפות לכן דוגמית מהפלייליסט שלנו למקרה שתרצו קצת לעשות בבית מפגש:

[קיפוד על הזקן / דתיה בן דור ](www.youtube.com%2Fwatch%3Fv%3DBtjUrFvVZCs&usg=AOvVaw1eBLpzEf-MyFyDKLTEU33d)

[היתוש / רונית פלד](www.youtube.com%2Fwatch%3Fv%3De8gcG5hjS20&usg=AOvVaw0AyAmC_k_jA5YbtHQDHjz1)

[חול תיפול / עידית סולקין ](www.youtube.com%2Fwatch%3Fv%3Dm5b0HSwuxDU&usg=AOvVaw0ZmbSzIWFehc6Oz-JWPVw0)

[שיר הספורט / קופיקו](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwjcnaTvt_TyAhUe_7sIHRl7Aq8QyCl6BAgDEAM&url=https%3A%2F%2Fwww.youtube.com%2Fwatch%3Fv%3DzU2aJU0EP_s&usg=AOvVaw0Rwm-L-A2mRhI9FSdu64pD)

[הרם סם סם/ קוגומלו ](www.youtube.com%2Fwatch%3Fv%3DrQ9P-7vqHd4&usg=AOvVaw0BGzIUnnsdQ3SsrVlmg2rl)

[Baby shark / pink fong](https://www.youtube.com/watch?v=XqZsoesa55w)

[Wheels on the bus / cocomelon ](www.youtube.com%2Fwatch%3Fv%3De_04ZrNroTo&usg=AOvVaw3mcjwFUHGIk5Vi2Exskfmz)

בחודש הקרוב נבסס ונחזק את סדר היום והתנועה בחללים שלנו, נתרגל ארוחת בוקר בבופה משותף והתנהלות במרחב. זה הבסיס שלנו - כשהוא יהיה חזק, הילדימות יהיו עצמאים, בטוחים ופנויים להמשיך ולהעמיק בלמידה.

**שתהיה לנו שנה טובה ומתוקה,**

**צוות שכבת הבוגרים:**

**גבי, שגיא, הילה, נופר, רוני ואורטל**
