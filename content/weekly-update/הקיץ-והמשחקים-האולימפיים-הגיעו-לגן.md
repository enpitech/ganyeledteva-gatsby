---
title: הקיץ והמשחקים האולימפיים הגיעו לגן
date: '2021-07-29T21:32:30+03:00'
---
**שבת מנוחה לכל המשפחות שלנו,**

אנחנו כשבוע לפני הסוף, זהו העדכון הלפני-אחרון השנה! העדכון האחרון יגיע כרגיל ביום שישי. היום האחרון לפעילות הגן הוא ה-**8.8.21, יום ראשון**. ביום זה נשלח את כל ציוד הילדימות איתם הביתה - נבקש שתשלחו עימם שקית רב-פעמית גדולה בה נוכל לאחסן את כל הציוד. (ביום חמישי הקרוב לא נחזיר סדינים באופן חד פעמי).

מאוד התרגשנו שהרבה מכם שאלו על הפרידה שלכם ההורימות מאיתנו! השבוע נציב בכניסה תיבה להשארת ברכות לצוות למי מכם שרוצים לכתוב משהו - מכם או מהילדימות או מכולם. ביום חמישי וביום ראשון שאחריו הצוות יהיה בסוף היום בחוץ לפרידות, חיבוקים ואיחולים. גם אחרי הפרידה, נשמח להמשיך לשמוע מכם! 

מה נעשה בגן בשבוע שנותר לנו? זהו שבוע של כיף והתבוננות וקיץ, אנחנו ממש נהנות להיזכר בילדימות בתחילת השנה, ולראות היכן הם כיום! בעדכון הבא נרחיב על כך קצת יותר.

**בינתיים, שבת שלום ושבוע נעים לכולם!**

**אחינועם וכל צוות גן ילדי הטבע הדמוקרטי**

## שכבת הצעירים

על שכבת הצעירים עבר שבוע מרגש במיוחד, הלמידה וההכנות למסיבה העלו את ההתרגשות וראינו איך הכל התחבר להם במסיבת הסיום שלנו. כרגיל, נפרט אחרי שנזכיר לכם להגיע ביום ראשון עם בקבוקים מלאים וסדינים רעננים!

אנחנו מאוד מתרגשות להתבונן בשכבת הצעירים שלנו, שכבר ממש או-טו-טו נהיים בוגרים. עם המעבר לשכבה הבוגרת, נעבור גם לחללים חדשים! במהלך כל השנה, עברנו במסדרון המשותף, הצצנו על שכבת הבוגרים והסתקרנו: מה קורה שם מעבר לדלת? הילדימות הצעירים שלנו התבוננו ביראת כבוד על הילדימות בשכבת הבוגרים, והזמנה לחצר הבוגרים הייתה אחד הצ'ופרים הכי מבוקשים! לקראת המעבר לשכבת הבוגרים, בשבוע הקרוב נתחי לערוך מפגשים של השכבה הצעירה בכיתות הבוגרים! זה יהיה מרגש, משונה ואולי קצת מוזר – אבל זוהי הזדמנות נהדרת לרכך את המעבר בשנה הבאה ולחזק את הילדימות שממש עוד מעט יבלו בכיתות האלה ממש! ואיפה יהיו הבוגרים? יבואו להתארח בכיתות שלנו בינתיים!

השבוע המשכנו בסיכום הפרוייקט שלנו ובהכנות למסיבת הסיום. זוכרים את עיסת הנייר שהתחלנו כבר לפני שבועיים במסגרת שבוע הספרים והשימוש החוזר שלנו? בתחילה קרענו דפים, לאחר מכן הוספנו מים, חול ודבק והפכנו את הנייר לעיסה דביקה ונעימה. בשבוע שעבר יצרנו צורות והכנו "אבנים" מעיסת נייר. והשבוע סיימנו את הפרוייקט וצבענו את "האבנים" שלנו. כמה מרתק היה להתבונן בילדימות עובדים מדוייק, נקי ומסודר – הם עשו כברת דרך השנה!

![null](/img/pics/צובעים-עיסת-נייר.jpeg)

# פעילות קיץ

בהמשך השבוע פגשנו את הגואש שוב, באופן קצת אחר, המתאים למזג האוויר החם-מהביל שלנו -

הכנו עם הילדימות קרחון גואש, ואחרי שהוא כבר היה כבר קפוא לגמרי, גם השתמשנו בו כדי לצבוע דפים ענקיים! זה היה כל כך כיף, והחדשות הטובות – זו פעילות שממש קל גם לעשות בבית, ולכן מציעות לכם אותה לחופשת הקיץ:

**אז מה אתם צריכים?**

צבעי גואש

כלים ל"ארטיק" - גביעי קרטון (כמו של גלידה) / תבניות של ארטיק/תבניות סיליקון למאפינס 

מקל ארטיק / כפית פלסטיק קטנה / ידיות תירס

דף גדול (רצוי דף לפחות בגודל A3)

משטח עבודה נוח לילדימות – אפשר לפרוש דף גדול על הרצפה, או לעבוד על שולחן ילדימות (או אפילו לתלות דף ממש ענקי על הקיר ולחזק על הדרך גם את חגורת הכתפיים).

**מה עושים?**

בוחרים עם הילדימות את צבעי הגואש שרוצים להקפיא, ממלאים את הכלי ותוקעים את מקל הארטיק או החלופה בפנים. מקפיאים במשך יממה לפחות. כשהגואש כבר לגמרי קפוא, מוציאים מהמקפיא, מחלצים מהכלי (גביע קרטון לפעמים צריך פשוט לקרוע). מארגנים משטח עבודה, ונותנים לילדימות את ה"מכחול" – ארטיק גואש נהדר. אפשר לראות איך הצבעים השונים מגיעים בנקודות שונות של הארטיק, ולבחון כיצד שונה צביעה על צידו מצביעה בתחתיתו. אם נמאס לפני שנגמר הארטיק, אפשר להחזיר למקפיא ולהמשיך בפעם אחרת!

**צועדים מכיתה לכיתה:**

פרוייקט האדמה שלנו חשף אותנו לשיר "[שיירה של נמלים](https://www.youtube.com/watch?v=Uu1f83tN6tw)" – הילדימות כל כך אהבו את השיר הזה, עד שאימצנו אותו למעבר שלנו מחלל לחלל – מהחצר לכיתה, מהכיתה לחדר אמנות, מחדר האמנות לשטיפת ידיים. השיר הפך את המעברים שלנו להרבה יותר מצחיקים ומהנים!

היינו כל כך עסוקים כל השבוע, שכמעט בלי ששמנו לב, יום שישי הגיע ועימו מסיבת סיום הפרוייקט שלנו!

# מסיבה מעל ומתחת לאדמה

פתחנו את הבוקר בהכנות לסעודה החגיגית שלנו, ואחרי שכולם הגיעו, התיישבנו לאכול אותה. אחרי ארוחת הבוקר, התפצלנו לקבוצות קטנות והתחלנו לעבור בין התחנות השונות שחיכו לנו.

בגן שלנו אנחנו אוהבים מסיבות סיום פעילות, עם עבודה בתחנות בקבוצות קטנות שמפעילה את כל החושים. מסיבת הסיום היא רק הקצה של פרוייקט שאנחנו עומלים עליו בחודש-חודשיים האחרונים של השנה, מדי שנה. השנה אמנם עשינו זאת בלעדיכם ההורים, אבל מי שהיו במסיבות סיום קודמות כבר מכירים את הקונספט - אנחנו משתדלים שחלק מהתחנות יהיו מוכרות לילדים, ולא הכל יהיה הפתעות מרגשות. מדוע?

כל הרעיון של "מסיבה", במיוחד אם היא המונית מהרגיל (למשל, אם היא כוללת גם הורימות), או כוללת שינויים בסדר היום הרגיל, מרגש מאוד, ואצל חלק מהילדימות, בייחוד בגילאים הרכים, אף יכול ליצור עומס רגשי. אנחנו רוצות ליצור עבורם מסיבה שתהיה כיפית ומהנה לכולנו, ולשם כך נחוץ ייצור של מרחב בטוח. הפעילויות המוכרות תורמות ביצירת ביטחון זה, ומחזקות את תחושת המסוגלות אצל הילדימות. במקביל, הן מפנות אותנו גם להעמקה ועבודה פרטנית, וביום כזה, גם לצלם וליהנות מהמסיבה יחד איתם.

כל הפעילויות היו פעילויות שהתאמנו עליהן בשבועות האחרונים, אך הפעם הן היו יותר מדוייקות ויותר מרגשות (בכל זאת מסיבה). לפני שנפרט על המסיבה אנחנו רוצות להודות לכל ההורימות שהלוו לנו ציוד - נחזיר את הכל בשבוע הבא!

אחרי ארוחת הבוקר התפצלנו לקבוצות של 5 וכל קבוצה התחילה בתחנה אחרת: בהכנת השרשרת המתפתלת הם קיבלו סלסלה עם דברי השחלה וחוט, ראינו איך החברימות השקיעו ובחרו בקפידה כל צבע וכל צורה, השחילו בריכוז רב ויצרו לעצמם שרשרת צבעונית שלפתע הפכה לנחש, תולעת או צמיד.

בתחנת החול הצבעוני מילאנו בעזרת כפית עץ קטנה בקבוקון - שכבות-שכבות של חול צבעוני - כל כך ססגוני! דיברנו על הריח המרקם והצבע של החול, אותו ערבבנו בשבוע שעבר עם תבלינים לקבלת הצבעים השונים.

ואז עברנו לתחנת המישוש! הכנסנו את היד לתוך חור בקופסא וניסינו לזהות מבין כל המרקמים הרבים היכן ירקות השורש מסתתרים. בין המרקמים היו פונפונים, מנקי מקטרות קצת מחוספסים, אבנים ועוד.

משם עברנו למסלול מיוחד שיש בו קפיצות, זחילה במחילות, טיפוס מדרגות והליכה מפותלת, ובסוף המסלול משכנו גזר מהאדמה והלכנו לסחוט אותו במסחטת המיצים ושתינו לרוויה מיץ טעים כתום ומתוק. אח, איזה כיף לסיים כך את השבוע והפרוייקט שלנו!

אז תודה לילדימות הנפלאים שריגשו אותנו עד דמעות! נאחל לכם סוף שבוע של שמחות!

**מכל צוות הצעירים**

**חולוד, חוה, גבי והילה **

## שכבת הבוגרים

בשבוע שעבר סגרנו את פרוייקט הג'ונגל שלנו – היה ממש כיף לחגוג אתכם! השבוע התפנינו לעסוק בנושאים חשובים אחרים: האולימפיאדה המתקיימת כעת בטוקיו, וכמובן הקיץ והים. את הפירוט נמשיך אחרי שנזכיר לכם להגיע בראשון עם סדינים נקיים ובקבוקים צוננים!

# אולימפיאדה בגן ילדי הטבע

את השבוע פתחנו בשיח על האולימפיאדה. מה זו המילה הארוכה הזו? היא קצת מצחיקה וגורמת לפה שלנו לעשות פרצופים מצחיקים. היא גם אירוע עולמי של תחרויות ספורט. מתמודדים שם טובי הספורטאים/יות מכל העולם. גם מישראל. 

איפה מקיימים את המשחקים?

הפעם, בטוקיו שביפן הרחוקה. כמה רחוקה? מאוווד רחוקה! צריך שלילה ובוקר יעברו כדי שנוכל להגיע ליפן במטוס.

בשבועיים הקרובים נכיר משחקי ספורט שונים וניצור אולימפיאדה משלנו!

השבוע התנסינו במשיכת חבל. חילקנו את הילדימות לשתי קבוצות, בכל פעם קמו שלושה לכל צד. למדנו לאחוז נכון את החבל כדי שלא יחליק מהיד. זה דרש מאיתנו אצבעות חזקות, רגליים חזקות נעוצות בקרקע ומשיכה משותפת - לא הצידה, רק אחורה. 

מה המטרה? להפיל את הקבוצה השניה לים הכחול שלנו שהוא מזרן רך ונעים. 

הטכניקה במשחק הזה דורשת מהילדימות שליטה ותזמון מסונכרן בין חברי הקבוצה והפעלת כוח ממוקד בפלג הגוף העליון לצד עבודת רגליים חזקה. גם שיחקנו, גם התחזקנו ומלא צחקנו. 

מה עוד עשינו? ניסינו כוחנו בקפיצה לרוחק! כולנו קפצנו מאותה נקודה, התאמצנו והתמתחנו להגיע הכי רחוק שרק אפשר, וסימנו בדשא את המקום אליו הגענו. בפעם הבאה, ניסינו לקפוץ רחוק יותר מהסימון הקודם שלנו!

תחרויות הספורט מהנות ועוזרות לנו לחזק את השרירים שלנו, אבל הן גם עוזרות לנו לפתח שריר נוסף - שריר ההפסד, או אי-הניצחון. מה לעשות? לא תמיד אנחנו יכולים לנצח... בתור מחנכות, ללמד את הילדימות איך להפסיד זה לא פחות חשוב מללמוד איך לנצח!

במקביל לאולימפיאדה, הדבר שמעסיק אותנו המון הוא כמובן הקיץ! חם לי או קר לי? מה אני יכולה לעשות כדי להתקרר? את התשובה לזה הילדימות כבר יודעים מתוך שינה: לשתות מים! לעמוד מתחת לשפריצרים! להיכנס קצת לתוך הכיתה! לזוז מהשמש! ואם קר לי מדי במזגן, מה אפשר לעשות? אני יכולה להתבונן ולחוש את הבגדים שלי, ולראות אם אולי אני רטובה וזה לא נעים במזגן. לזוז למקום שאינו מתחת למזגן. לבקש לחמם קצת את הכיתה!

מה יש לנו בקיץ? הרבה ים!

ומה יש בים?

חול!

> מי יודע/ת כמה חול יש בחוף? המון! 
>
> ומה אפשר לבנות בחול? ארמון! 
>
> ומי יגור עימי? אני והחבר/ה שלי!

דיקלום בוקר כיפי ונעים - תודה [לפרפר נחמד](https://www.youtube.com/watch?v=B6bq8q0o-NU) על החומרים המספקים. הילדימות אוהבים דיקלומים ושירים המובילים לשיח פורה ומעניין. השבוע שיח ים התגלגל לשיח מצופים. שאלנו: מה התפקיד שלהם? מה קורה אם הם לא על הגוף? יש לי נודל! ענה אחד הילדימות. 

ומה עוד שומר עלינו בזמן השהות בים או בבריכה? קרם הגנה, כובע, מים…

התעניינו בהבדלים בין ים לבריכה: לבריכה יש התחלה וסוף. בים נורא קשה לזהות את הסוף - הוא ענק. הבריכה שקטה ורגועה, ואילו הים מושפע מהרוח ויוצר גלים גדולים וקטנים.

הקשבנו לשיר "[הים רגוע](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwjn8-aw9YjyAhU1_rsIHc4sBvAQwqsBegQIBBAB&url=https%3A%2F%2Fwww.youtube.com%2Fwatch%3Fv%3DJ772qDxTQt4&usg=AOvVaw0H3z021rHXZTIAftKuAmSe)" ובעזרת מצנח המחשנו את התנועה המשותפת. כמה ילדימות אוהבים מצנח! הוא ציבעוני, אפשר לנער אותו, להסתתר מתחתיו ולהקפיץ כדורים. אתם מוזמנים לבקש מהילדימות ללמד אתכם בבית את התנועות של השיר הזה. אפשר להמחיש גם עם סדין (במיוחד כחול), ולא חייבים מצנח!

**שירה בשיכבה **

השבועות האחרונים מלאים בקסם של שובבות צחוק וקבוצתיות… נדבקנו בחיידק השירה והילדימות בוחרים/ות שירים אהובים. למדנו שאם כל אחד שר בזמנו יש רעש, בלאגן לא נעים. אם נצליח לשיר יחדיו נישמע כמו להקה אמיתית. למדנו מה תפקידו/ה של המנצח/ת. לאחר שהבנו שאנחנו זמרים וזמרות לעתיד, החלטנו להתקדם ולראות איך אנחנו בתיפוף ומקצב. בעזרת דליים ושיר אחד קסום למדנו לתופף יחד לפי הקצב האיטי המהיר. החלש, החזק… הפכנו את הדליים למסלול ותופפנו לאורך כל הדרך. מה נותר לעשות? לתופף ולשיר יחדיו …. נשאר לנו שבוע למשימה (:

**השנה הבאה**

חלק מהילדימות כבר החלו להזכיר שבשנה הבאה הם עוברים לגן חדש. אנחנו בינתיים לא העלינו את הנושא בעצמנו, אלא נתנו כהרגלנו לילדימות להוביל את השיח. אם הילדימות אמרו לנו שהם עוברים לגן חדש, שאלנו: ואיך קוראים לגן הזה? אנו מנסים לדמיין יחד איזה משחקים יהיו שם? איך תראה החצר? האם הגן קרוב או רחוק מהבית?

 מה נראה לכם שעושים בגן החדש? השיח מעודד את הילדימות לחשוב, לחקור, להתעניין ולהסתקרן. בהקשר זה, גאיה שלנו עוברת בקיץ לגור בעיר אחרת, ממש ממש רחוקה: מילאנו! מה יש במילאנו? התחלנו לחשוב ולחקור, נעמיק בשיח על איטליה בשבוע הבא!

**בינתיים, סופ"ש נעים**

**מכל צוות שכבת הבוגרים – אורטל, ימית, מיכל ושיר**
