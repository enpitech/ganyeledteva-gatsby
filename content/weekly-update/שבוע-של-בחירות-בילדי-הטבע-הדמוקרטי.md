---
title: שבוע של בחירות בילדי הטבע הדמוקרטי
date: '2018-11-03T18:15:28+02:00'
---


**שבת שלום ומנוחה**



1. הפתח בעדכון חשוב! אירוע הרמת הכוסית של אחרי תחילת שנה  יתקיים בשישי הקרוב! באותה המתכונת שאמורה היתה להתקיים לפני שבועיים. 

הילדימות יגיעו לגן כרגיל החל מהשעה 7:45, ובשעה 11:00 תגיעו לאסוף את הילדימות. כל משפחה תיקח את הילד/ה ותצא לחצר... עד שכולם הולכים (סבלנות, יהיה קצת עומס) ברגע שכולם הגיעו אנחנו נפגש בחצר להופעה מגניבה וזורמת של עינב והחבריה שלה, יהיו נשנושים ומשקאות.

\* הורים שבא להם להגיע חצי שעה קודם ולעזור לי- שלחו לי הודעה שוב. הורים שבא להם להביא משהו טעים- פשוט תביאו. שימו לב שאסור להכניס לגן שלנו בוטנים ואגוזים. 

מי שלא רוצים להשאר לאירוע, ביום זה הגן מסיים פעילות בשעה 11:00.



2. חלק מהקבוצות כבר אחרי יום הגיבוש, חלק לפני... כל כך כיף לראות את כולכם מבלים זמן משותף, גם בלעדינו. תודה לכל ההורים שנרתמו לארגן את המפגשים.

ביום הגיבוש יחולקו לכם המדבקות המגניבות שהדפסנו לרכבים שלכם (מי שלא קיבלו, נחלק במהלך השבוע). המטרה היא שתדביקו את המדבקה על הרכב וכך נדע שהרכבים בחוץ הם של מישהו משלנו. כך גם נוכל לדעת האם הרכבים שבחניות שהוקצו לנו בנחלת יצחק 28 הם של הורי הגן או של אנשים אחרים שחנו שם ולדווח במידה ונצטרך. תודה לשי אבא של לילי על הרעיון המעולה!



3. הסתו כאן הוא לגמרי כאן. חוץ מהיובש המוגזם, אנחנו נרגיש בתקופה הקרובה גם הרבה שיעול אצל הילדימות, צינון, חולשה כללית... הבינו כי זו רוח התקופה ולא בהכרח חולי. השיעול, הלחה, הצינון, הם תוצאה של השינויים במזג האויר ושל התעופפות האבקנים אז זה לגמרי בסדר לשלוח לגן עם קצת נזלת  



4. מזכירה שהגעה לגן היא עד השעה 8:30! אנחנו ממש מבקשים לא להגיע לאחר שעה זו. זו פוגע בהתנהלות הכללית של הגן. אם בכל זאת איחרתם, החל משעה 8:30 אי אפשר להכנס למבואה, יש כבר קבוצה שאוכלת וזה מפריע. אם הגעתם, המתינו בחצר ומישהו מהצוות יגש אליכם.





5. מגבונים חודש נובמבר- יש לנו עודפים. לכן ילדי וילדות חיתולים מתבקשים להביא 2 חבילות בלבד. כתבו את עצמכם בטבלאות שבשירותים ילדימות של תחתונים, יש לכם פטור החודש. 



6. תודה גדולה לכם שהגעתם להרצאה בנושא פרידה מחיתולים. התרגשתי מאוד לראות את ההענות והתשוקה שלכם לאסוף ידע וכלים בכל הקשור לגידול הילדים. תודה על הסבלנות הייתם קהל פוטוגני מאוד  



**שבת של שמש אחרונה!**

**באהבה**

**אחי וצוות ילדי הטבע הדמוקרטי**







## צעירים א'- שמוליק





> ״ברוח הסתיו - עלים קלים,
>
>  על העצים - נושרים, נופלים 
>
> עלי השלכת - עלי השלכת,
>
>  עלי השלכת -נושרים, נופלים״



[״ברוח הסתיו״/ מוסיקה אורגנית ](https://www.youtube.com/watch?v=k1XSA4vvA_Q&index=24&list=PLkrkLLfrxmlHHs-FoV8uBM2EMlmtMKGeI)



השבוע המשכנו לדבר על סממני העונה והפעם התמקדנו בעלי השלכת…

הסתיו מביא איתו את הרוח… הרוח נושבת חזק… פוווו… העלים נושרים מן העצים על הקרקע… 

עלים בגדלים שונים וצורות מיוחדות מקשטים את המדרכות, הכבישים, הגינות, החצרות ואפילו את הגן שלנו!



**תחילת יום… **



כרגיל, בכל בוקר מחכים בכיתה שלנו שולחן יצירה ומשחקי רצפה. 

השבוע שולחן היצירה התמקד יותר בעונת הסתיו. התחלנו מלישה בבצק בצבעי הסתיו, חום, צהוב, כתום, ירוק, אדום… יצרנו עץ גדול במרכז השולחן עם ענפים פרוסים לצדדים ועלי שלכת, מחתיכות קטנטנות של בצק, והקפנו את העץ… בכל פעם הוספנו עוד ועוד אביזרים לבצק שלנו… יום אחד בלוטים שצורת היא ככוס קטנה ופעם האגוזים שבעזרתם יצרנו חורים בבצק והרכבנו רכבות ועוגות, וביום אחר הבאנו לשולחן אצטרובלים שהזכירו לנו מאוד עצים גדולים וגבוהים אותם קישטנו בעלי בצק צבעוניים. 

במשחקי הרצפה - בנוסף לקוביות העץ, החיות והמטפחות האהובות הבאנו גם קופסא מלאה בעלים! מיד התחלנו במלאכת המיון - את העלים חומים ויבשים הלכו לסלסלה אחת והעלים ירוקים וטריים לסלסלה השנייה. 







**משחק בכיתה הגדולה…**







כידוע השמוליקים שלנו הם מחובבי המזון הידועים ברחבי הגן, לכן הפינות שסביבן תמיד יש עניין הן פינות המטבח והשוק… שם ללא ספק כל הדברים החשובים מתרחשים! 



הפעם המשחק סביב האוכל גם גלש לסלון! הושבנו כמה בובות על הספות ולכל אחת מהן הכנו תבשיל חם-חם! או עוגת פירות שתמיד נגמרה בשנייה. בכיתת השינה שלנו הכנו מיני ספריה - שולחן ובו ספרים קשיחים שעומדים לרשותם של הילדים… לאחר משחק ממושך של מסיבות ימי הולדת לכל חפץ ואדם שנמצאים בגן לפתע נשמע שקט בכיתה הגדולה… צחקוקים וקולות רקע מוזרים נשמעו מכיתת השינה שלנו אליה, מסתבר, החברים בחרו ללכת לשחק עם חולוד. בצעדים קטנים ובלא מעט חשש ( מה הם זוממים עכשיו?) התקרבתי לכיתה ופתאום! לא תאמינו מה ראיתי! 



יושבים להם הילדים על המזרנים הצבעוניים המסודרים ליד הקיר ומעיינים בספרים, חלק מתבוננים באיורים וחלק מספרים לעצמם את הסיפור המוכר… 

יש להם את זה ביותר ממיס?! 





**מפגש**



לכיתת המפגש שלנו אנחנו נכנסים לאט לאט. עד שכל החברים נכנסים ומתיישבים אנחנו מאזינים למנגינה או נעימה קלאסית…  אנחנו מדברים לא מעט על רוח הסתיו הנושבת ומביאה איתה את השלכת…איך עושים רוח? ״נושפים חזק פוווו!״  לכן חשבנו שהכי מתאים לפתוח את המפגש שלנו עם נעימה של כלי נשיפה… והוא…. [חליל פאן !  ](https://www.youtube.com/watch?v=uOIHHMnI_Ig)





אחרי שכל החברים מצאו מקום לשבת וכולנו ניגנו יחדיו בחליל אפשר להתחיל במפגש… 

מעירים קצת את הגוף … וגם את טיטי הבובה...

היכן טיטי מסתתרת? מאחורי הוילון? לא… אולי מתחת לשטיח? לא… אולי מתחת לחולצות של החברים? לא ולא! אז איפה היא?! בקופסא! איזו קופסא? בואו ואראה לכם! …. 

ואז בעבודת צוות שאין כמותה אנחנו מוצאים יחדיו את הקופסא של טיטי ומביאים למרכז הכיתה.   

מה הביאה לנו טיטי לכבוד הסתיו? שקית גדולה ואטומה מלאה בדברים מרשרשים… ומה בתוכה? [עלי שלכת!!](https://www.youtube.com/watch?v=AXeq3Y2--_c&list=PLkrkLLfrxmlHHs-FoV8uBM2EMlmtMKGeI&index=12)





> ״מִן הָעֵץ נָשְׁרוּ עָלִים
>
> כָּךְ לְאַט מִתְגַּלְגְּלִים
>
> עַל הָאָרֶץ נִפְרָשִׂים עַכְשָׁו  
>
> כְּמַרְבַד קְסָמִים בַּסְּתָו…״





עלי שלכת נפרשו כל הרצפה. התיישבנו במעגל מסביב לעלים, התבוננו בצורות שלהם דיברנו על ההבדלים בצבעים…עלים יבשים, מרשרשים, נשברים בקלות לחתיכות קטנטנות… אספנו את העלים לערמה בידיים שלנו והעפנו ברוח… הבטנו איך הם נושרים על הרצפה.

רגע לפני שהחזרנו אותם חזרה אל השקית, כדי שיהיה לנו גם למחר, מיינו את העלים לפי גדלים, הפרדנו בין העלים הגדולים לקטנים וכל אחד מהם הנחנו בסלסלה משלו. 



   

**מסיבת מדבקות (פלסטר) לאלי אלי… **



אלי אלי שלנו מגיעה בכל בוקר עם פלסטר פירות צבעוני על העין ולפלסטר יש תפקיד מיוחד במינו, והוא לשמור על העין של אלי… בכל בוקר היא מושכת המון תשומת לב וכולנו רוצים וחולמים גם על פלסטר כה מיוחד… 

השבוע סוף סוף זה קרה! אלי הביאה לחברים הפתעה! שלל של פלסטרים לכל החברים… 



הינה ניתנה לנו ההזדמנות להסתובב עם הפלסטר על העין ולהרגיש גם כמוה. בעדינות הדבקנו את הפלסטר על העין ושמנו לב שלמרות שזה נורא כיף הוא חוסם קצת את שדה הראייה וכעת כשאנחנו מתהלכים סביב החברים צריך להיות קצת יותר זהירים ולשים לב יותר למה שקורה סביבנו.

כאשר הגיע הזמן להסיר את הפלסטר (החלק הכי פחות אהוב על אלי) חשבנו ביחד איך אפשר לעשות את זה… חלק רצו לנסות לבד וחלק ביקשו עזרה… ראינו שזה קצת לא נעים אבל בכלל לא כואב וביחד על הכל אפשר להתגבר! 

אפילו אלי שלנו היתה כזו אמיצה ועל אי הנעימות חיש מהר התגברה!! 

תודה לאלי על ההפתעות ותודה ענקית לחברים המדהימים שלה על הזרימה, האכפתיות והאהבה!





**הודעות**





\# מגבונים לחודש נובמבר - יש לנו עודפים מחודש קודם לכן החודש יש להביא 2 חבילות מגבונים בלבד. ניתן להניח אותם בשידת ההחתלה ולסמן ברשימה שהבאתם. 



\# בבקרים קרירים יש להלביש את הילדים בחולצה קצרה ומעל חולצה ארוכה… 

אנחנו כבר נדאג להוריד בחצר כשמזג האוויר מתחמם…



\# בבקשה הקפידו לשים שקית לבגדים מלוכלים בתיק.



\# כל הכבוד לחן, צח ושירי על אירגון יום הגיבוש! היה ממש כיף לראות את כולכם קצת מחוץ לכותלי הגן!    

ביום ראשון מצטרף לשמוליקים נריה המתוק שאותו כולנו זכינו להכיר ביום הגיבוש! אנחנו  מאחלות לו הסתגלות קלה ונעימה.



\# נוהל ימי ראשון סדינים רעננים ובקבוקי מים מלאים.





**שיהיה לנו שבוע נפלא **

**ויקה וחולוד! **









## צעירים ב'- שולה

## 



**רוח הסתיו מנשבת בשיא עוצמתה בקבוצת שולה! **



בשבועיים האחרונים עסקנו רבות במפגשים שלנו בנושאים רוח וסתיו. העפנו דברים שונים ומשונים ויצרנו רוח. 

השבוע למשל הנחנו בכיתה הגדולה (באופן אקראי למדי) ארגז עם מגזינים והילדימות בחרו לנופף בהם ולעשות רוח אחד על השני. אז מה אם עברו כבר שבועיים מאז שדיברנו על הרוח והדגמנו...צפינו וצפינו ועכשיו אנחנו בשלים לחיקוי. אכן, מרבית תהליכי הלמידה שלנו נעשים על ידי צפייה וחיקוי. 

מה עוד למשל? 



כשיוצאים מהמפגש למשחק חופשי בכיתה הגדולה, אנחנו יכולים להבחין איך חלק מהילדימות ניגשים לשבת על שטיח או חתיכת בד, מביאים להם קופסא, בובות, עושים טוק טוק, מוציאים ממנה דברים, מניחים סביבם, או במילים אחרות, עושים מפגש! 



דוגמה נוספת ומתוקה לא פחות, הילדימות חווים וצופים מדי יום בחיבוקי בוקר כיפיים ונעימים- צופים ומחקים. אפשר לראות איך באופן טבעי הם ניגשים אחד לשני בבוקר ומחבקים. אנחנו מנצלות את דפוסי החיקוי של הילדים כדי להוסיף נדבך נוסף של למידה לנושא ההיכרות עם הגוף שלנו עליו דיברנו מתחילת השנה והפעם בעניין החיבוק והמגע: אנחנו מעודדות את הילדימות לשאול שאלות כמו האם נעים לחבר/ה שאני מחבקת? או איפה אני מניחה את הידיים שלי כשאני מחבקת? סביב הצוואר או הגב?



בהמשך לחיבוקים, התעסקנו הרבה השבוע בלמידה על הידיים שלנו,

הכל מתחיל כשאנחנו יושבים לחברותא על הדק ושרים את דקלום הבוקר האהוב:



> "הופ הופ הופ, הופ הופ הופ,
>
> נעלה למעלה, ונרד למטה
>
> הופ הופ הופ, הופ הופ הופ
>
> נעלה למעלה וני.....פול"



\*\*מכאן כבר המצאנו המשך סיפור משלנו







"אוי אוי אוי, נפלנו עם הידיים על הדק....זה כואב נורא! 

מה אפשר לעשות?

בואו ננער טוב טוב את הידיים.....

מה עוד אפשר לעשות?

בואו ניתן נשיקה.... (הילדימות כבר עונים בעצמם)

נשיקה ליד ימין, נשיקה ליד שמאל

נבדוק שהידיים במקום? האצבעות במקום? (האצבעות רוקדות) 

עכשיו אפשר עם הידיים....ללטף! (מדגימים ליטוף על עצמנו) 

עם הידיים....לחבק! (מדגימים חיבוק על עצמנו)





אחרי החברותא בבוקר על הדק, אנחנו שותים מים ונכנסים בזוגות, יד ביד, עד לשטיפת ידיים בשירותים. מדובר אמנם בדקות בודדות, אבל איכותיות (אנחנו כבר ממש מתורגלים) שבהם הילדימות מפגינים מתיקות אין קץ והמון למידה. למשל אנחנו מחכים לבן/בת זוג שלנו, שומרים עליהם לאורך הדרך, נזהרים במדרגה, מתאימים את קצב ההליכה שלנו. 





בתיאבון, תודה רבה, אפשר להתחיל לא....כול! 

בארוחת הבוקר שלנו אנחנו יושבים סביב שני שולחנות עגולים, רחוקים אך קרובים. זוהי הזדמנות מעולה עבורנו לתיווך בקבוצה קטנה ויצירת אינטראקציה עם חבריי לשולחן. 



אנחנו מתחילים לאכול לא לפני ששרנו:

"ידיים למעלה על הראש, 

על הכתפיים, אחת שתיים שלוש,

ידיים למעלה לצדדים,

מגלגלים, מגלגלים ועכשיו נ-חים.

ידיים נחות על הרגליים...."





למה זה חשוב שהידיים ינוחו על הרגליים? אנחנו מפתחים לעצמנו הרגלי אכילה ובעיקר סבלנות. כל החברים מתבוננים ודנים בחלוקת הירקות, בצבעים, בסוגים השונים, והידיים בזמן הזה נחות להן ולא מסיחות את דעתנו בהזזה של הצלחות או נדנוד של השולחן.  

הצלחות הצבעוניות מתעופפות עד אלינו, אנחנו לא יכולים לחכות כבר לראות איזה צבע נקבל היום? 

זה מאתגר מאוד לקבל צלחת ולא לשחק איתה או להזיז אותה... אנחנו מחכים שכל החברים בשולחן יקבלו את הצלחת שלהם, זו הזדמנות מצוינת עבורנו ללמידה והתבוננות מה קורה סביבי? אני קיבלתי כבר, האם החברה שלידי גם קיבלה ? 

בתיאבון תודה רבה! אפשר להתחיל לאכול  

ארוחת הבוקר טומנת בחובה כל כך הרבה למידה. גם במקרה הזה אנחנו מלמדות על בסיס הידיעה כי הילדימות עוסקים בצפייה וחיקוי. האם אני יכולה להגיד לילדימות לא לדבר בשעת הסעודה כשאני בעצמי מדברת? להיפך, הכי נעים וכיף לדבר בזמן הארוחה. או "מה אומרים לחן שהכינה לנו פשטידה?" אני אישית פחות מאמינה שצריך ללמד את הילדימות מה צריך או "נכון" להגיד, דוגמה אישית ומודלינג הם המפתח. 





**מפגשולה**



מארוחת הבוקר הישר למפגש.... בתחילת השבוע עסקנו בצבעי הסתיו! 

הכרנו עוד [שיר על הסתיו...](https://www.youtube.com/watch?v=5r6T9GosjSA)

>
>
> "עננים עלים נושרים,
>
> בשמיים ציפורים,
>
> ופורח החצב ב...סתיו!" 
>
>



אל הכיתה הגיעו פריטים שונים בצבעים מעניינים במיוחד. תחילה פיזרנו אותם על השטיח. עלים ירוקים, עלים צהובים, עלים חומים. פרי חרוב יבש, ענפים, פרחים אדומים שנפלו מהעץ. 

ואוו, פתאום השטיח שלנו צבעוני ומגוון כל כך. מה בסתיו יש כל כך הרבה צבעים? התחלנו לחשוב מהיכן הם הגיעו ולמה הם פה בכלל? רוח הסתיו השובבה הזו, עושה פו כל כך חזק! 



התעמקנו במילה שנשמעה לנו קצת מוזרה "ערמה". 

יצרנו ערמה של הצבע הצהוב, ערמה של הצבע הירוק וכו'. לאט לאט התחלנו להבין שברגע שנאסוף את כל הפרחים האדומים למקום אחד תהיה לנו ערמה אדומה ויפה. 

ושוב לפזר הכל! ושוב לאסוף לערימות! ושוב לפזר ושוב לאסוף לערימות! 



אל המפגש שלנו הוספנו שיר בוקר חדש, שיר הכיוונים! 

"הולכים קדימה, מתקרבים...

הולכים אחורה, מתרחקים...

מצד לצד נעים, מתנדנדים. 

ומה עכשיו? סיבוב מסתובבים!" 



עוד שיר שאיתו אנחנו מסיימים את המפגש, יורדים על ארבע, מתלקקים, מתנקים, או בקיצור הופכים לחתלתולים ושרים "[מה קרה לחתלתול? מתכונן הוא לטיול](https://www.youtube.com/watch?v=f4EPFn6CU38)..."



את החצי השני של המפגשים השבוע הקדשנו למאורע חגיגי ומשמח במיוחד, יום הולדת. 







**הופ הופ טרללה, גדלתי בשנה! **



\*\* חשוב לציין שימי הולדת בגן נחגגים לפי עיקרון של מקסימום כיף ומינימום עומס רגשי על הילדים. זה לא בהכרח התגשמות חלומו של כל אחד להיות במרכז (בדיוק כמונו) במשך כל המפגש, לכן אנחנו זורמים עם הילדימות ומתאימים את עצמינו. 

הראשונה בתור לחגיגה הייתה מי אם לא טיטי הבובה! לטיטי חגגנו על מנת לרכך מעט את המעמד המרגש של יום ההולדת, וכדי להקנות לילדימות את המושג הכללי לגבי איך זה בכלל נראה? 



אנחנו נכנסים לכיתה כשהיא מקושטת באופן שאנחנו לא מכירים. כיסא מיוחד, שולחן עם מפה, שלט צבעוני. מה השתנה בכיתה? מה קורה כאן....? חוגגים לטיטי יום הולדת שנתיים! 

אנחנו מזמינים את ילדת יום ההולדת לשיר איתנו את שיר הבוקר ולהדגים את התנועות. 

בארגז היום הולדת יש שלל הפתעות, בין היתר גלימה מהודרת וזר פרחים שאנחנו מעניקים בטקס חגיגי בליווי[ שיר יום הולדת](https://www.youtube.com/watch?v=BOVYUORyges). 

אנחנו מזמינים את כל הילדימות לרקוד ולשיר יחד [במחרוזת שירי יום הולדת](https://www.youtube.com/watch?v=rmV-iVwvqwU). 



מתוך הקופסא אנחנו מוציאים צורות צבעוניות ומרכיבים אותם יחד לשביל ארוך שמגיע עד ילד יום ההולדת. בגיל שלנו עוד קשה לנו לברך במילים אז אנחנו נותנים את הברכה הכי שווה, חיבוק ונשיקה! מי שרוצה כמובן מוזמן לשביל הצבעוני לברך בדרך של שולה .



"גמד....? גמד.....?" אנחנו מזמינים גמד שיעזור בחיפוש מתנת יום ההולדת, נותנים את המתנה (הסבר עליה יינתן לכם באופן פרטני) 

וכמובן שאין חגיגה בלי בלי בלי בלי עוגה! 

הראשון לחגוג היה שחק! כל הילדימות התרגשו וציפו לחגיגה.

שוחק בחר להניח את הגלימה כמפה לשולחן וזר הפרחים שימש אותו כצמיד ליד. מה רע? 

אחרי הרבה נשיקות וחיבוקים, נהנו מעוגה טעימה ומהספר "חיפושית עצבנית"/ אריק קארל. תודה רבה לינאי עלי ושחק! 





**אני ושולה בחצר**





החצר הפכה להיות המגרש הביתי שלנו. כמעט כל הילדימות כבר אימצו להם פינה או אזור מועדף בו הם אוהבים לשחק בזמן החצר וזה פשוט תענוג.

אנחנו אוהבים לנצל את הזמן בחצר גם לשימוש במרחב, אם זה בגלגולים או משחקי ריצה...השבוע אפילו הוספנו יוגה! לפני ארוחת צהריים אנחנו מתכנסים על הדשא ליד התריס ומתרגלים....מתיחות ידיים ורגליים, גשר, אפילו "כלב מביט מטה". 





**הודעות ועדכונים**

•	שמחתי מאוד לפגוש אתכם בהרצאה על גמילה מחיתולים! כמו שאחי המליצה, נצלו את ההון האנושי והניסיון שקיים בגן בנושא והיוועצו אתנו, מבטיחה שלא תתחרטו. 





•	תזכורת מגבונים חודש נובמבר- 2 חבילות בלבד. לא לשכוח למלא בטבלה שהבאתם.





•	מזג האוויר בבקרים מתעתע, הלבישו חולצה קצרה ומעליה ארוכה, מתחמם בצהריים מאוד. בנוסף הקפידו לשלוח סט אחד לפחות של קצר ואחד של ארוך. לא לשכוח שקית לבגדים המלוכלכים.





•	תזכורת גיבושולה- 16.11 בשעה 9:00 בפארק וולפסון, יהיה כיף! 





•	נוהל יום א'- סדינים נקיים ובקבוקי מים מלאים. 







**שבוע נפלא,**

**שירז ואלינור. **









## בוגרים א- תקווה

## 



השבוע התעמקנו בקבוצת תקוול'ה בנשא תעופה רוח וציפורים! \
והילדימות... עפו על זה! 



**ארוחת הבוקר שלנו: **

בכל רגע במהלך היום אנו יכולים לבחור לקחת אחריות לעצמאות ובשבועיים האחרונים קבוצת תקווה לגמרי יכולה לעלות רמה בלקיחת אחריות על ארוחת הבוקר שלהם. עשינו מהפך ואת הארוחה בשולחנות גדולים משותפים שינינו לבופה- הגשה עצמית ושולחנות קטנים המפוזרים סביב ממש- בית הקפה של תקווה.



אז איך זה עובד?

יש שולחן אחד גדול ומרכזי ועליו ארוחת הבוקר שלנו מגשי ירקות קערות טחינה וממרחים שונים לביבה או חביתת חומוס ולחם כמובן. אנו נכנסים בזוגות ואחרי ששתפנו ידיים אנו ניגשים לשולחן לוקחים צלחת ובוחרים מה אנחנו רוצים לאכול.

החוקים היחידים הם שניים: הראשון הוא לקחת ירקות. אנחנו עדיין בתחילת הדרך השנה ויכולת הבחירה שלנו עדיין מוגבלת ומפתחת בהדרגה ובהתאם לתהליכים שונים שאנחנו מעבירים. בשלב זה אם תינתן לילדימות האופצייה הם יאכלו רק לחם כל היום  

החוק השני הוא חוק חברתי: לשים לב שיש עוד ילדים אחרינו ולכן אנו לוקחים קצת בכל פעם.

את הצלחת עם המזון אנו מרימים בזהירות ובוחרים מקום לשבת .

החשיבות בשולחנות קטנים היא כמות הילדים בשולחן כשיש ארבעה ילדים אפשר לנהל שיח רגוע ומעניין לעומת שיח בשולחן של שמונה היוצר תסכול ורעש. כך אנו גם יוצרים אווירה נעימה לתרגול השפה שלנו והתקשורת עם חברינו. 

כשחבר מסיים ורוצה תוספת הוא מוזמן לקום לקחת עוד .

וכשסיימנו אנו מוודאים שהריצפה נקייה תחתינו נרים ירק שנפל, ניגש לפח נרוקן צלחת, ונניח אותה בפיילה.

נשטוף ידיים ופנים ונמתין לכניסה למפגש. כך אנחנו בונות באופן תהליכי הרגלים בריאים ונעימים בקרב הילדימות הן כפרטים והם כקבוצה. 





**המפגש: **





בגלל שהכניסה למפגש היא מיד אחרי ארוחת הבוקר, אנו מתאספים לקבוצה לאט לאט. זו הזדמנות מצויינת למשחק ניחושים של מי בא לגן?

אנו שואלים מי בא לגן ונותנים רמזים יש לה או לו פרפר על החולצה מי עכשיו יכנס לכיתה?…

החברימות מאוד אוהבים את המשחק ומצליחים לנחש כמעט כל הזמן.



כשכולם כבר נמצאים ואפשר את המפגש להתחיל אנו עוצמים עיניים ומתחילים הכל מהתחלה.

השבוע בחרנו להתמקד ברגע בו אתם מגיעים לגן במיוחד לפרידות הבוקר.





**פעילות דמיון מודרך :**



נעמדנו הושטנו יד לאמא או לאבא והתחלנו ללכת לגן ברגל, עם האופניים או באוטו.

עצרנו כשהיה רמזור אדום והמשכנו כשהירוק הופיע.

אמרנו שלום לכלבלב חמוד והזכרנו לו שאין לנו זמן לשחק אנו ממהרים לגן.

כשהגענו לדלת הכחולה והגדולה התחלנו לחשוב שאולי כדאי היה להישאר בבית עם אמא, התחלנו קצת לבכות ולהתלונן, לא כיף לי בגן אני רוצה הביתה.

ומזל שאמא התעקשה ואת הדלת הכחולה פתחה כי אז בפנים התגלו כל הדברים שאני אוהב/ת הג׳ימבורי, ארגז החול, המשחקים, החברים... הכל.

וכשהבנתי שבגן אני רוצה להיות מצאתי את אמא משחקת בארגז החול.

אמא את מבולבלת.... הגן שלי. שיהיה לך יום נפלא בעבודה.

החברימות סיפרו שלפעמים קשה להיפרד ולכן הם בוכים או כועסים. אתם יודעים שגם אמא ואבא מתגעגעים וגם להם קשה להיפרד לפעמים? לכן אנחנו נהייה חזקים ונשלח אותם מהר לדרכם.



בזמן איזה בוקר נהדר פגשנו שבלול שלא כל כך מיהר לצאת מביתו אז החלטנו למצוא שבלול משלנו. 

הושטנו יד ארוכה עם אגרוף בסופה ודיקלמנו: 



> ״בוקר בא מר שבלול 
>
> מתכונן הוא לטיול 
>
> מוציא מחוש ועוד מחוש
>
> מנער קצת את הראש 
>
> את ביתו יקח איתו
>
> ויזחל כך לאיטו...
>
>  לביתה של אחותו ..״ 

ונשיקה (:





איזו חיה נחמדה זו שבלול חבל שהסתיו כבר פה והשבלול איננו, ביקשנו מהגשם שיבוא אפילו לקצת כדי שנוכל לראות שבלולים במרחב.

השבלול אולי מפונק אבל הנחליאלי מדויק! והוא כבר פה.

הנחליאלי ציפור קטנה ומרשימה. 

יש לה זנב ארוך, 

סינור שחור המעטר את החזה שלה, 

והיא אוהבת לרוץ לרוץ לרוץ .

וכך גם אנחנו ... הנחנו יד על המצח הסתרנו את קרני השמש המסנוורות וחיפשנו נחליאלי אולי בצמרת העץ, על אדן החלון או בכלל על עמוד רחוק.

כשזיהינו אותו מיד שרנו את השיר [נחליאלי קטן! ](https://youtu.be/OaqHSxL9ZoQ)





> נחליאלי קטן ראיתי בגן,
>
> זנב לו ארוך ויפה,
>
> סינור שחור קטן על החזה.
>
> לא ניתר לא קפץ רק רץ רץ רץ.







**שירי משחק:**



השבוע הקשבנו ל[קיפוד על הזקן- דתיה בן דור.](https://youtu.be/BtjUrFvVZCs)

השיר הזה כל כך מצחיק איזה מן החלטות מצחיקות ללכת לישון עם קיפוד על הזקן או תנין בשרוול .







**תרגול מעגל**



לא קל ללמוד ללכת במעגל גדול ומשותף התחלנו בלאחוז ידיים.

 גם פה צריך לשים לב לחברים שלנו לא להחזיק חזק מידי לא למשוך או לדחוף.

כשהצלחנו ליצור מעגל שלם התרגשנו ממש והנה אנו מוכנים לנוע.

התחלנו לנסות להתקדם לאט לאט פנימה לומר שלום לחברים ושוב אחורה .



שרנו...

הולכים קדימה מתקרבים

הולכים אחורה מתרחקים

מצד אל צד נעים מתנדנדים ומה עכשיו ?

עוזבים ידיים ומסתובבים.

בפעם הראשונה זה היה כל כך מבולבל שלא ראינו מעגל בכלל אבל כשהשבוע התקדם לו המעגל השתפר והחברימות היו קשובים אחד לשניה ונעו יחדיו.









**בחצר:**





בזמן משחק חופשי יחד עם קבוצת הלו יעקב אנו מגדילים את כמות החברימות שלנו, מדהים לראות פתאום חברויות משתי הקבוצות. למשל אחת היוזמות של ילדי שתי הקבוצות השבוע היתה עמדת במה ואזורי ישיבה לקהל. המטרה: להגשים את חלומם ולהופיע בשירה, הם עומדים עם מיקרופון ושרים לכל מי שבא להקשיב.

הקהל מריע ושר הם יכולים להעביר כך שעת משחק בחצר בקלות.



השבוע חברי הקבוצה גם בנו מסלול משלבי הגדר הציבעונית לגו וג׳ימבורי לגמרי לבד והזמינו את החברים לנסות. היה מאוד מרגש לראות איך המשחק החופשי שלהם קפץ מדרגה... במקום לרוץ, להשתולל ולבעוט הם ממש משחקים עכשיו ביחד ויוצרים מרחבים ומשחקים משותפים וחבריים. 





**הודעות ותיזכורות**



\#  מזכירה מגבונים לחודש נובמבר ילדים עם חיתול 2 חבילות, ילדים עם תחתונים אין צורך במגבונים החודש. 

לא לשכוח לשים בשידת ההחתלה ולסמן את שם הילד אחרת לא נדע שהבאתם.



\# שקיות בד בתיקים לבגדים מלוכלכים.



\# בבוקר כשהילדים מגיעים עם חולצה ארוכה אנא שימו מתחת גם קצרה אומנם הבקרים קרים אבל המשך היום חם.





**שבוע נפלא וסתווי**

**דניאל, אדריאן ותמר.**









## בוגרים ב'- הלו יעקב

## 





**ד מ ו ק ר ט י ה ושבוע בחירות!**



השבוע תהינו על קנקנה של מילה ארוכה ומצחיקה- מהי דמוקרטיה? היכולת שלנו להחליט ולהשפיע.



שאלנו מה זה אומר שאנחנו יכולים להחליט ואיך אנחנו משפיעים… 

נתחיל בנו!

אנו מחליטים איזה ירקות נאכל לארוחת בוקר, איפה אנחנו רוצים לשחק- בכיתה או בחצר, ביצירה או משחק שולחן, איך נוח לי לשבת במפגש והאם מתחשק לי עכשיו לרקוד או לא.

ואיך ההחלטות האלה משפיעות עלינו?

למשל, בחירת אכילת ירקות וטחינה בבוקר משפיעה על הבריאות והאנרגיה שלנו במהלך היום.





**יום הבחירות בעיר שלנו: **

יום מיוחד שבו לכל אזרחית ואזרח במדינת ישראל יש את הזכות לבחור מי יוביל אותם.

מה זה אומר שיובילו אותנו?

בגן שלנו מי המובילה שלנו- אחי, שהתפקיד שלה זה לדאוג לכולנו, לכל המחנכות, הילדים כמעט כמו ההורים שלנו.

מי מוביל אתכם הלו יעקב? אורטל ודור 

גם לעיר שלנו יש מוביל הוא ראש העיר 

ומה התפקיד שלו? 

לדאוג לנו, שיהיו מדרכות נעימות ללכת בהם, שבילי אופניים תיקניים, גינות נקיות, קצת ירוק מסביב ובטחון.

והגיע הרגע בו כל אזרחי העיר יכולים לבחור אם להמשיך איתו או לבחור במישהי/ו אחר, ממש יום חג.

הקשבנו ורקדנו לצלילי [אדוני ראש העיר- עוזי חיטמן](https://youtu.be/7StmigNm934)



ואז שאלנו את הילדימות מה הם היו משנים -

יהיו הרבה משחקים, בלי מכוניות רק רכבות, הרבה טרקטורים (:





**בחירות בהלו יעקב: **





החלטנו גם אנחנו לערוך בחירות שמעניינות אותנו כמו למשל איזה שיר בוקר אנו רוצים לשמוע.

בחרנו שני שירים שאנו רוצים והכנו כרטיסיות-  

[אדון שוקו-אריק אינשטיין](https://youtu.be/4Ij1CaPrQio) קיבל עיגול כחול 



מול-

[מסביב לעץ התות-מוסיקה אורגנית](https://youtu.be/7VpIEdeWKqI) קיבל עיגול אדום  





ומה עושים עכשיו?

החלטנו להפוך את הכיתה שלנו לחדר בחירות- קלפי.

דאגנו לשולחן שמנו אותו בפינה רחוקה בחדר, הנחנו עליו את הפתקים צד אחד כחול צד שני אדום.

הוספנו תיבה עם חריץ כדי שנוכל לשלשל לתוכה את הבחירה שלנו. 

מה עושים עכשיו איך מוודאים שלא רואים אותנו, 

סיפרנו שבקלפי יש פרגוד שמסתיר את שולחן הפתקים אלתרנו פרגוד משלנו והנה אף אחד לא רואה אותנו הגיע הזמן לבחור את שיר הבוקר שלנו.

החברימות ניגשו אחד אחרי השניה חשבו, בחרו, שמרו על סודיות מרשימה ולא פצו פה.

את התיבה הבאנו למרכז הכיתה הוצאנו את הפתקים וספרנו בלהט השיר שנבחר אחרי קרב צמוד במיוחד הוא- מסביב לעץ תות האהוב.







**בחצר: **





שיתוף פעולה בין קבוצת תקווה להלו יעקב .

בשקט בשקט מבלי שנשים לב נוצרה לה פעילות מחתרתית של אמנים מוכשרים וקהל שצמא לקצת תרבות.

הם מזיזים ג׳ימבורי, מכינים ספסלים ,מסדרים במה ופשוט שרים והקהל יושב שר ומריע.

עם הזמן הם הגדילו לעשות והתחילו למכור כרטיסים להופעות האלה, מדהים...יופי של ביזנס.





ואלה שבארגז החול יוצרים עולמות של גורדי שחקים, קבלנים ומפעילי טרקטורים.. מטבחי שף מהוללים עם הקפצת מחבטות, תנורים עובדים וקציצות קציצות קציצות. 

השיח בניהם מרתק: הם יודעים להתפשר וכשחשוב להם לעמוד על שלהם.

החברימות מסביב נותנים מקום לכל מי שנכנס, מסבירים את המשחק ונותנים מרחב פעולה.

לא תמיד זה הולך חלק אבל הלמידה מדהימה.



שיר השבוע שלנו, המקום בו רצוי להתפרע-

[Guns N' Roses - Welcome To The Jungle](https://youtu.be/o1tj2zJ2Wvg)







**אורחת ורגע של נחת- ציפור הדרור: **





ציפור הדרור היא אורחת קבועה בגן שלנו.

היא מבקרת בחצר, מתעופפת בכיתות ולפעמים מנסה את מזלה בנשנוש בורגול בזמן ארוחת הצהריים שלנו.

אבל הרגע הנעים ביותר שלנו ושל הדרור הקסומה הוא בזמן שנת צהריים .

החברימות במזרנים.. עוד רגע נרדמים, זה הרגע בו הן מופיעות.

בשקט בשקט נכנסות לכיתה מסתכלות מבררות … מה הן מחפשות?…

וברגע אחד מתעופפות. כנראה שהן מצאו את מה שחיפשו...הן מטפסות על מזרן או על טוסיק מנומנם ומנשנשות בורגול שהצליח לחמוק מנקיון הצהריים. 

אנו מתבוננים בשקט בצעדים הקטנים שלהן ושומעים את ריפרוף הכנפיים כשהן מתרוממות.

זה טקס קטן שפתאום הופיע לו והפך להיות חלק מהיום בקבוצת הלו יעקב.





**אחריות, אחריות, אחריות**





מדהים כמה כוח הילדימות מקבלים ברגע שנותנים להם להיות אחראיים על הציוד שלהם, הבריאות שלהם ועכשיו גם של חבריהם לקבוצה .

על חשיבות המים אנו מדברים המון ונותנים לזה מקום מאוד גדול מתחילת האביב ובעיקר בקיץ.

בחורף מתייחסים לנושא הרבה פחות ואנו ״שוכחים״ לשתות.

מים חשובים לנו בכל עונות השנה ולכן החלטנו דווקא עכשיו ליצור תורנות חדשה הנותנת לילדימות בקבוצה אחריות על כל בקבוקי המים בהלו יעקב, דאגה למלא אותם ולמצוא חברימות עם בקבוקים מלאים ולהציע להם לשתות.



אז איך זה עובד?

בכל שבוע אנו מחליטים מיהיו החברים שידאגו לבקבוקי המים של הקבוצה. 

בזמנים קבועים, פעמיים ביום, ניגשים החברימות לקופסת הבקבוקים ובודקים איזה מהבקבוקים צריכים מילוי… 

מה עושים כשהבקבוק אטום ולא רואים את כמות המים? 

מרימים ומנסים להרגיש, הבקבוק כבד או קל.

אם אנער את הבקבוק אשמע את המים נעים בפנים?… כשהבקבוק כמעט ריק יש מקום למים לנוע ומגע המים בדפנות הבקבוק משמיע קול…וכשאין מקום?.. המים לא יכולים לזוז ולכן לא נשמע אותם.

את הבקבוקים הריקים אנו לוקחים לעמדת מיכל המים, פותחים אותם בסיבוב או משיכה .

אנו מוודאים שאת הבקבוק אנו מניחים ממש מתחת לברז אחרת המים הזורמים מרטיבים ומתבזבזים.

את ברז המים אנו פותחים בעדינות ומוודאים שהזרם לא חזק מידי או חלש מידי.

הלמידה הגדולה שלנו תהיה בשיתוף הפעולה ולמצוא את הדרך הנכונה והיעילה ביותר לביצוע המשימה.

נלמד יחד ונתעדכן בהמשך. 





**שמחה בקבוצה!**

השבוע בירכנו את החבר האהוב שלנו אורי גרוס כי נולדה למשפחה תינוקת מתוקה - עומר.

אורי סיפר עליה ומאוד התרגש מתוק ממש.

**חיבוקים ענקיים לחנה ולאופיר.**







**הודעות ועדכונים**





\# מזכירה שהחודש (נובמבר) רק ילדימות עם חיתול מביאים מגבונים, את המגבונים מניחים בשידת ההחתלה בשירותים ומסמנים את שם הילד/ה בטבלה.



\# יום א׳ בנוהל סדינים רעננים ובקבוקי מים מלאים .



\# בבקשה הניחו בתיק שקית בד לבגדים מלוכלכים.



\# לא לשכח להלביש את הילדים עם שכבה ארוכה ומתחת קצרה הבקרים קרים אך הימים עדיין חמים.







**שבוע נפלא**

**אורטל ודור. **
