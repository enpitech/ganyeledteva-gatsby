---
title: שבוע של חום ואש
date: '2021-04-23T13:23:32+03:00'
---
**שבת שלום ומנוחה,**

1. **דיווחים**: לאחרונה שמתי לב שיש דברים שישבו על ליבכם ולא הועלו אלינו - לצוות המובילות או אלי. חשוב לי להדגיש שאנחנו מצפים מכם לעדכן ולשתף אותנו בכל דבר שגורם לכם להרגיש אי נוחות. תחושה פנימית/ שאלה לא פתוחה/ משהו שמפריע לילד/ה או לכם/ משהו שהילד/ה סיפרו ומדאיג/ תחושה כללית שאתם לא מבינים משהו/ ראיתם משהו שעורר בכם ספק- ובכלל כל אבל כל מה שעולה בליבכם או בראשכם- דברו איתנו! לא, אנחנו ממש לא חושבים שאתם מציקים, או נודניקים, אנחנו לא חושבים שאתם היסטריים - להיפך! אנחנו מעריכים את נקודת המבט שלכם מאוד, ברוב המקרים תמיד נוכל ללמוד או לגלות משהו חדש דרך השיחות איתכם, אז שתפו אותנו! אל תחששו להציף גם אם זה מרגיש לכם סתמי או קטן - לכו עם הלב שלכם. אנחנו יודעים שאתם אוהבים אותנו ומעריכים את הצוות מאוד, זה עדיין לא אומר שאין מקום להביע ספקות או ביקורות, אנחנו לומדים מזה המון ולא לוקחים את זה באופן אישי. לא בטוחים איך לעשות את זה? אתם לגמרי יכולים לפנות לקפטניות או אלי (אחינועם) דרך הואטסאפ/ מייל שלנו. אנחנו מבטיחות להתייחס לכל נושא מקטן עד גדול באותנטיות ומקצועיות רבה. בקיצור, דברו איתנו :)

מזכירות כאן את המיילים של הצוות:

אחינועם: [ahinoam@ganyeledteva.org](ahinoam@ganyeledteva.org)

צחי: [tzachi@ganyeledteva.org](tzachi@ganyeledteva.org)

אורטל: [ortal@ganyeledteva.org](ortal@ganyeledteva.org)

מיכל: [michal@ganyeledteva.org](michal@ganyeledteva.org)

חולוד: [chulud@ganyeledteva.org](chulud@ganyeledteva.org)

גבי: [gabrielle@ganyeledteva.org](gabrielle@ganyeledteva.org)

2. **ימי גיבוש**: הורי הצעירים התארגנו על יום גיבוש קליל ונחמד, מציעות גם לשכבת הבוגרים לנסות לארגן משהו כזה. אם צריכים - נשמח לעזור. 
3. **יתושים**: הקיץ הגיע ואיתו מגוון חרקים. בגן, בשל הצמידות לקרקע יש שפע של חרקים, חלק מהם גם יתושים. אנחנו מבצעים ריסוס בפסח ובשבועות בגן, אבל מנסיון, זה אף פעם לא מספיק. אם הילד/ה שלכם חוזר עקוץ או רגיש במיוחד אנחנו ממליצים בחום לקנות צמיד נגד יתושיםץ זה פתרון מושלם, נוח, יעיל, וטבעי. 
4. **כניסת הורים לגן**: התחילו להתרוצץ להן שמועות על ביטול ההגבלה אבל כרגע לא קיבלנו שום הנחיה ברורה ורשמית מאף גורם. אנחנו מבינים שבקרוב ההגבלה הזו, כמו שורה של הגבלות נוספות, תבוטל. 

חשוב לנו לשתף אתכם במחשבות שלנו על כך. אנחנו יודעים עד כמה אתם רוצים להכנס פנימה ולראות את הילד/ה שלכם בפעילות, אנחנו חושבים שיש לכך ערך של העמקת הקשר והחיבור בין המשולש הורה-ילד-גן. עם זאת אנחנו רוצים שתדעו שהקורונה גילתה לנו המון דברים חדשים שלא ידענו. אחד מהם, הוא ההבנה עד כמה המרחב הנקי ממבוגרים משפר את האקלים בגן ומייצר ערך משמעותי עבור הילדימות! 

**מה אנחנו מרוויחים ממרחב בלי מבוגרים? **

**בפן הבטיחותי**: גבולות הגזרה מאוד ברורים לילדימות. בעבר, בשעות אחרה״צ היו הילדימות צריכים לנווט את עצמם בתוך החלל כשכמות לא מבוטלת של מבוגרים עומדים סביבם והם פשוט הולכים לאיבוד. בנוסף, אין פתיחה וסגירה של שערים, וזה מצמצם משמעותית את הסיכון בשעה הזו (בעבר זה היה כל כך מזמין שמישהו מהילדימות פשוט יחמוק בין כל ההמולה החוצה, בזמן שהורה אחר שכח לסגור את השער).

**בפן הרגשי**: המון. הפרידות נראות הרבה הרבה יותר טוב. קל לילדימות להבין את ההפרדה הזו, בעבר היינו רואים ילדימות והוריהם מתבלגנים עם עצמם דקות ארוכות, משהו בחיתוך היה קשה יותר כשהמרחב היה מעורבב. 

בנוסף, יש אוירה רגועה יותר בסוף היום. בעבר, ברגע שההורה הראשון היה מגיע, שאר הילדימות החלו להביע הצפה רגשית וציפייה לאיסוף ההורים. כיום, הילדימות נהנים ממשחק חופשי ממש עד לרגע שאתם מגיעים. 

**בפן הפדגוגי**: בעבר, החל משעה 15:00 לא יכולנו לקיים שום פעילות פדגוגית מאחר ונוכחות ההורים בגן הצריכה מאיתנו ריכוז ועירנות רבה כדי לראות שאף אחד מהילדימות לא נעלם או מתקשה, היינו צריכות להתמקד בפיקוח בלבד ולא נעשתה למידה עמוקה ומשמעותית. היום זמני סוף היום הם זמני עשייה, למידה ומשחק עמוק ומשמעותי ממש עד לרגע האחרון! המחנכות ממשיכות לעשות חינוך. 

תראו, אנחנו לא רוצים להשאיר אתכם בחוץ. אנחנו רוצים שתהנו מהרגע הקסום הזה שבו הגן, הילד והבית מתחברים. אבל אנחנו צריכות רגע לחשוב איך נכון לעשות את זה, מה גם שעד כה במבנה הנוכחי עדיין לא התנסינו בכניסה של הורים. בנוסף, אנחנו צריכים לחשוב איך נכון לעשות את זה מול הילדימות, שכבר התרגלו לגמרי להפרדה הזו, אנחנו לא רוצים שזה יצור עומס עליהם. 

**מה אנחנו מבקשים? **

זמן, לחשוב רגע איך נכון לעשות את זה, ומה הדרך שתשרת את הצרכים של כולנו באופן המיטיב והמדויק ביותר. אנחנו מאמינים שעדיף למשוך עוד קצת במצב הנתון ולהגיע להצעות מדוייקות, מאשר לפתוח ברגע אחד וליצור כאוס. 

נשמח מאוד לשמוע גם מכם הצעות ורעיונות! איך אפשר לשלב בין כלל הצרכים וגם איך לשפר את התקשורת בסוף היום, שתמיד מרגיש שהיא קצת חסרה. למשל, משהו כמו ״גן אחרי הגן״ שנחל הצלחה מסחררת (אגב, רוצים שוב?).

אז תמשכו עם עוד קצת סבלנות? ושלחו לנו הצעות מגניבות!

תודה ענקית לכם שאתם תומכים בנו ומאפשרים לנו לעשות את מה שאנחנו הכי אוהבים! 

אם יש לכם כל הצעה או רעיון - דברו איתי, במייל או בטלפון שלי.

**שבוע טוב!**

**אחינועם וכל צוות גן ילדי הטבע הדמוקרטי** 

## שכבת הצעירים

שבוע חם במיוחד עבר על השכבה שלנו: השמש חיממה לנו את הגן ואת הלב, והשיח שלנו עסק בחום. גם ההודעות שלנו השבוע מתקשרות להיבט זה:

* **בטיחות קיץ**: הימים מתחילים להתחמם, ולמרות הציליות בחצר, השמש מוצאת לה חרכים להיכנס ולחמם אותנו. ממליצות להתחיל למרוח בקרם הגנה ילדימות שרגישים במיוחד לשמש. אנחנו מצידנו עובדות איתם על תשומת לב לשמש, מאמץ לזוז מהשמש ובכלל לשים לב מתי נעים לנו ומתי לא.
* **לבוש**: באותו הקשר, השתדלו להקפיד על חולצה קצרה מתחת לארוכה – די מהר היום מתחמם ולכולם הרבה יותר קל ונוח פשוט לפשוט שכבה במקום ללכת למצוא חולצה קצרה בתיק ולהחליף.
* **נוהל יום א'**: כרגיל, סדינים נקיים ובקבוקים מלאים!

בחצר השמש הייתה נורא חזקה וחמה, לאחד החברים נרטבה קצת החולצה והוא רצה להחליף. זה נתן לנו רעיון לניסוי! בד גדול נפרס בחצר, החברים שטפו את הבד, שפשפו וניקו טוב טוב. סחטנו את הבד וחשבנו יחד איפה נניח את הבד כדי שיתייבש. פרשנו את הבד בשמש הקופחת ובסוף היום ראינו איך הבד היה יבש ונקי.

השמש מחממת ומייבשת! לכן גם אנחנו צריכים לשתות הרבה מים בימים חמים ושמשיים! שלא נתייבש!

ומה עוד חם?

האש!

האש חמה מאוד וצריך להיזהר ממנה. איך נזהרים מהאש? הקשבנו לשיר [אש אש](https://nogageva.bandcamp.com/track/--36):

> אש אש צריך להיזהר,
>
> לא לגעת בעץ הבוער!
>
> רוצה להתקרב למדורה,
>
> אבל האש חמה נורא!

בנינו מדורות בכל מקום: בכיתה, בחצר – בכל מקום אפשרי! השתמשנו בהמון חומרים מאולתרים: קוביות, בדים, לגו... דאגנו שלמדורה תהיה חומה שתמנע ממנה להתפשט והאש הייתה כל דבר שהתחבר לנו לצבעי מדורה. החברימות ישבו סביב המדורה ושרו את השיר שלנו.

בתוך השיר קיים שיח על בטיחות וכללים סביב האש וזאת דרך נפלאה להעביר לילדימות את הכללים בצורה משחקית! שרנו שירים סביב המדורה, ניסינו להתקרב למדורה אבל הרגשנו חום מאוד חזק, התרחקנו מהמדורה ונהיה לנו נעים.

**מה קורה לעץ אחרי שהוא נשרף במדורה?**

הוא נהיה שחור, קשה, ומלכלך. על הפחם דיברנו המון. כשפגשנו אותו, נגענו בו וראינו מה קורה לידיים שלנו - הן נצבעו בשחור והשחור נמרח בכל מקום: עד הדף, על הידיים, על הפנים! זה היה מאוד מצחיק לראות איך נהיה לאחד החברים שפם פחם.

צבענו גם בצבעי המדורה: אדום, צהוב, כתום, כחול התערבבו להם ביחד על הדף כמו להבה גדולה. החברים צבעו את הדף בעזרת מכחול וניסינו למרוח את הצבע על כל הדף, ולא כל הזמן באותה נקודה, כדי שהדף לא יקרע לנו, וממש הצלחנו!

**יום הולדת לוהט במיוחד**

השבוע חגגנו לג׳ורדי שלנו יום הולדת בגן, נהנינו מחגיגה לוהטת במיוחד עם המון ריקודים שירים ושמחה!

תודה רבה על קאפקייקסים טעימים ופירות מפנקים.

בשבוע הבא נמשיך את השיח על האש והמדורה ונדבר על לוחמי ולוחמות האש היקרים שלנו.

**מאחלים לכם סוף שבוע חמים ומלא בכיף!**

**הילה, ענת, גבי, חוה, חולוד**

## שכבת הבוגרים

בשבוע העצמאות יצאנו לתור את ארץ ישראל. השבוע המשכנו בטיול והדרמנו למדבר.  הדלקנו לנו מדורה לעת ערב והתחממנו סביבה, תוך דאגה לכללי בטיחות שישמרו עלינו. מיד נרחיב אבל כהרגלנו, כמה הודעות:

* **בטיחות קיץ**: הימים מתחילים להתחמם, ולמרות הציליות בחצר, השמש מוצאת לה חרכים להיכנס ולחמם אותנו. ממליצות להתחיל למרוח בקרם הגנה ילדימות שרגישים במיוחד לשמש. אנחנו מצידנו עובדות איתם על תשומת לב לשמש, מאמץ לזוז מהשמש ובכלל לשים לב מתי נעים לנו ומתי לא.
* **בגדים**: באותו הקשר, השתדלו להקפיד על חולצה קצרה מתחת לארוכה – די מהר היום מתחמם ולכולם הרבה יותר קל ונוח פשוט לפשוט שכבה במקום ללכת למצוא חולצה קצרה בתיק ולהחליף.
* **נוהל יום א'**: כרגיל, סדינים נקיים ובקבוקים מלאים!
* **פעילות בדרך לגן**: אפשר לחפש זרדים וענפים מתאימים למדורה, ומי שרוצים יכולים גם לאסוף קצת לגן, לשיח שלנו על חומרים דליקים ולא דליקים ובכלל על הקמת מדורה.

ובחזרה לעולם התוכן שלנו:

השבוע המשכנו לטייל בשבילי ישראלי, ראינו את הצמחיה, נסענו למדבר, וכשהתעייפנו, עצרנו והקמנו לנו מחנה. בנינו את האוהל שלנו, אבל עדיין היה לנו קצת קר! מה עושים? החברימות סיפרו שבטיולים, אמא ואבא מדליקים לפעמים מדורה! גם אנחנו הקמנו את המדורה הדמיונית שלנו. ממה בונים מדורה? "קרטון! עץ! ענפים!", השיבו הילדימות. בדמיון שלנו, אספנו לנו קרשים וזרדים וסידרנו אותם.

אך איך נמנע מהאש של המדורה להתפשט? את המדורה שלנו הקפנו באבנים, שחוסמות את המעבר של האש ותוחמות את המדורה במעגל. ישבנו סביב המדורה במרחק ובזהירות, התחממנו לנו, והתבוננו בלהבות: אילו צבעים יש לאש? החברימות ענו: אדום, צהוב, כתום - וגם כחול ענה אחד הילדימות, רואים את זה בגז!

כל השבוע בנינו לנו מדורות: מקוביות צבעוניות, מלגו, מקוביות גדולות, גלילים, וממשטחי הספוג הורודים שלנו.

![](/img/pics/מדורה-2-.jpeg)

בהגשת חומרים עבדנו עם פלסטלינה בצבעי האש ויצרנו לנו מדורות ולהבות מלחשות צבעוניות. לקחנו כדורים צבעוניים, ומרחנו אותם בעזרת האצבעות - עבודה נהדרת על חוזק האצבעות ועל מוטוריקה עדינה. חלק מהילדימות בחרו לרכז את הלהבות שלהם במדורה אחת גדולה - אחרים יצרו המון מדורות שובבות על פני הדף - בשלב זה אנחנו רואות כבר הרבה עבודת תכנון והתייחסות לקומפוזיציה וכיף ממש לראות אותם נותנים לדמיון לפרוח.

> > "אש, אש, צריך להיזהר!
> >
> > לא לגעת בָּעֵץ הבוער.
> >
> > רוצה להתקרב למדורה -
> >
> > אבל האש חמה נורא."

את הפעילויות שלנו ליווה כל הזמן [שיר הבטיחות](https://nogageva.bandcamp.com/track/--36) ושיח בטיחות: אנחנו חושבים כיצד נגביל את האש שהדלקנו כדי שלא תתפשט, מה נדאג שיהיה לידינו ליתר ביטחון, ובמה נכבה את האש כשנסיים. הילדימות חשבו שצריך דלי מים או צינור מים, כדי לכבות את האש בעזרת מים. לכיתה הבאנו גם מטף כיבוי! חשבנו שאפשר גם להביא דלי חול, ולכסות את הגחלים בחול כשנסיים להשפריץ, כדי לוודא שהאש באמת דעכה.

ואיך נשמור על עצמנו מפני האש כשהמדורה בוערת? נשמור מרחק! נשב סביב המדורה במרחק בטוח, כך שנוכל להתחמם אבל לא יהיה לנו חם מדי, ושלא נקבל כוויות!

**בשבוע הבא נמשיך עם השיח על האש, המדורה, ולוחמי ולוחמות האש!**

**בינתיים, שיהיה לנו שבוע נעים וצונן,**

**צוות שכבת הבוגרים: ימית, שיר, מיכל, אורטל, רוני ותמר**
