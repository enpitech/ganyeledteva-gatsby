---
title: ים, חול, מוסיקה והרבה אנרגיה
date: 2023-07-21T11:35:01.202Z
---
שבת שלום לכל משפחות הגן,

שימו לב לכמה תאריכים חשובים שעוד נותרו לנו השנה:



1. השבוע, ביום חמישי ה-27.7 תתקיים מסיבת הסיום של שכבת הבוגרימות! **שימו לב שהגן שוב יסיים פעילותו בשעה 16:00**. הורי הבוגרימות – תקבלו הודעה נפרדת על אופן התרחשות המסיבה. שעות המסיבה יהיו 17:00-19:00, אתם מוזמנים להגיע הורה 1 או 2, ללא אחים – הרעיון הוא לתת את המקום לילדימות כשמלוא תשומת הלב שלכם עליהם :)

2.  סיום שנת הלימודים: היום האחרון לשנה הוא יום ראשון ה-6.8.23.

3. מפגש הורים לקראת השנה הבאה לממשיכים ולמצטרפים לשנת הבוגרים: יום רביעי, 2.8.23 בשעה 20:00 בגן.

**שבת שלום!**

**עומרי, אחינועם וכל צוות גן ילדי הטבע הדמוקרטי**

 

## שכבת הצעירים

אחרי מסיבת הסיום המרגשת, התפנינו להתמקד בעוד כמה נושאים שנמצאים במרכז העניינים עבורנו כרגע – לא שהילדימות הפסיקו בן רגע להתעניין במשאיות וטרקטורים – המשכנו גם השבוע לבצבץ אותן ולשטוף אותן מחדש, להסיע אותן בדשא, בכיתה ובמסלולים התחושתיים שלנו.

אבל נתנו גם לנושא המרכזי השני שלנו בשבועות אלה – הקיץ, לתפוס מקום מרכזי יותר. החום הכבד השבוע אילץ אותנו לברוח ליותר זמן בפנים, וכשהיינו בחוץ השתדלנו להרטיב ולצנן את עצמנו כמה שיותר. למשל, הבאנו המון מים לארגז החול, והפכנו אותו מחולי לבוצי. יצרנו שלוליות בוץ קרירות ומהנות שהילדימות נהנו לטבול בהן מכף רגל ועד ראש.

"אוי", אמרו כמה מהם. אני מלא.ה בחול! מה עושים? חזרנו לדקלום האהוב שלנו:

> "אתמול, אתמול,
>
> שיחקתי בחול,
>
> בניתי מגדל וארמון גדול.
>
> הכנתי עוגות
>
> ממש משגעות,
>
> וכשסיימתי הייתי צריכה להתנקות.
>
> אז נעמדתי זקוף,
>
> ניערתי את הגוף,
>
> וקראתי בקול:
>
> "חול, תיפול תיפול,
>
> חול תיפול!".

(עידית סולקין)

לפני שאנחנו יוצאים מארגז החול, אנחנו מדקלים את "חול תיפול", נעמדים זקוף ומנערים את החול מהידיים, הרגליים והבגדים. לפעמים אנחנו משתמשים בזה גם אחרי האוכל כדי לנער את הקוסקוס מהבגדים!

לפעמים, הבוץ כל כך רטוב עד כי הוא נדבק לנו לבגדים ולגוף ומסרב לרדת. איך הוא נעלם בסוף? כשאנחנו נכנסים לכיתה, הוא לאט לאט מתייבש. כשאנחנו רוקדים במפגש, אנחנו מנערים את הגוף והחול היבש מתחיל ליפול ולהיעלם מהחול והבגדים. לאן? לרצפה! יום אחד, הרצפה שלנו כוסתה ממש בשכבה דקה של חול, וזה גרם לנו לחשוב על חוף הים.

מרחנו על עצמנו קצת קרם הגנה ודמיינו שאנחנו בים. "[כמה חול יש בחוף](https://www.youtube.com/watch?v=B6bq8q0o-NU)?", שאלנו. חזרנו לסיפור שאנחנו אוהבים: "מרים והים", ושמנו לב שהילדימות כבר יודעים לענות על רוב השאלות של מרים. לקחנו בד גדול, פרשנו אותו בכיתה, אחזנו בקצותיו, ושרנו ביחד שיר כיפי ביותר – הים רגוע. כשה"ים" שלנו היה רגוע, הוא לא זז והידיים שלנו אחזו בו בלי תזוזה. אבל כשהגיעה הרוח לעשות לו גלים, התחלנו לנופף בידיים ולעשות גלים בבד הגדול. הרמנו אותו למעלה ובחזרה למטה וצחקנו כשנפגשנו מתחת לבד, כמו אוהל קטן!

בשבוע הבא נמשיך להתמקד בקיץ, נגביר את הביקורים שלנו בבוגרים ונתרגל עוד כל מיני "כישורי בוגרים".

בינתיים,

**שבת שלום מכל צוות שכבת הצעירים: יגאל, אלמוג, תניה, הדר, רוני, עדי, נועה, מיכל, מאי וגבי בהופעת אורח**

 

## **שכבת הבוגרים**

**שירים וריקודים**

כבר תקופה שהילדימות מבקשים לעשות מסיבה בחצר! איך נעשה מסיבה? נביא רמקול, את הבמה שלנו, ארגזים ומזרונים שישמשו ככסאות למי שרוצה להסתכל ונלחץ פליי על כל השירים האהובים עלינו. במסיבות התגלו לא מעט כשרונות צעירים, גם בנגינה במפוחית וגם בריקוד🎶

אבל השבוע גם היו ימים ממש חמים, ואנחנו התחלנו להיכנס פנימה בשעות יותר מוקדמות. האנרגיות שלנו היו עדיין גבוהות – חשבנו, איך נמשיך להוציא אנרגיה גם כשאנחנו בכיתה, שבה אנחנו כבר מזמן יודעים שלא רצים? נעשה כושר! השמענו את [שיר הכושר שלנו](https://youtu.be/L8EXNCJgjlY), רקדנו ונהנינו.

השבוע מיכל שוב קפצה לביקור, והביאה איתה קופסא אחרת. הילדימות חשבו שהיא קצת קטנה יותר והיו סקרנים. "מיכל, הבאת לנו עוד כלי נגינה?" איזה כלי זה? זה גם כלי נשיפה?". פתחנו את הקופסא ובפנים ראינו שלושה חלקים נוצצים. מישהו מזהה? זה חליל צד! אמרה אחת הילדות. מחזיקים אותו הצידה!

גילינו ששלושת החלקים מתחברים - קודם ישנו הראש. אז יש גוף, ועוד חלק קטן שאפשר לקרוא לו זנב (: כשמסובבים אותם פנימה בזהירות הם מתחברים ואפשר לכוון את החליל שיהיה נוח להחזיק. רוצים לנסות? כן! השיבו כולם כמובן. בניגוד לרוב כלי הנשיפה את חליל הצד בכלל לא מכניסים לפה. תרגלנו להרים קצת את הסנטר, להצמיד את הראש של החליל לסנטר ולנסות לכוון את הנשיפה שלנו פנימה. זה בכלל לא פשוט. הקשבנו לחליל, והרגשנו שהצלילים הגבוהים ממש לא בהכרח נעימים. היה ממש מצחיק שמיכל סיפרה שהכלב שלה אוהב לשיר ביחד איתה את הצלילים הגבוהים.

**תחושות במפגש**

השבוע בזמן שיח חבר נכנס עם נשכן שמאוד עניין אותנו .פתחנו סבב שאלות כמו…

למה אתה צריך אותו? הוא עוזר לי כשאני כועס.. 

איך הוא עוזר לך? כשהגוף שלי כועס במקום לדחוף או להרביץ אני נושך אותו.

הוא טעים? לא ...

אפשר לאכול אותו? לא...

שאלנו: מה אתם.ן עושים.ות כשאנו כועסים.ות? קיבלנו המון סוגים של תשובות: אני יוצאת לרוץ ממש מהר, אני שומעת מוסיקה, אני עוצם עיניים נושם נשימות עמוקות, צופה בפרק שאני אוהב ונרגע. 

האם חיבוק עוזר כשאנו כועסימות? לא…

השיח היה קסום וגילינו שכולנו כועסים וכועסות לפעמים ולכל אחד ואחת מאיתנו יש דרך אחרת להרגע🤍

**מים לחתולי הרחוב🐈‍**

השבוע היה כל כך חם! דאגנו לגוף שלנו ושתינו הרבה מים.

למי אין בקבוק? שאל חבר אחד

לחתולי הרחוב! ענה חבר אחר

יחד בחרנו צבע לבריסטול, קישטנו בצבעים ובמדבקות ובאותיות גדולות כתבנו ״מים לחתולי הרחוב״ וגם לכלבים! הוסיפה אחת החברות. תלינו את השלט בחוץ, מילאנו כלי עם מים, ומדי בוקר נדאג למלא אותו מחדש במים צוננים כדי לדאוג לחתולים שלנו.

אנחנו מתרגשות לפגוש ולארח אתכם במסיבת הסיום שלנו ביום חמישי, בינתיים נחכה לכן בגן ביום ראשון – לא לשכוח בקבוקים מלאים וסדינים נקיים!

**צוות שכבת הבוגרים – גבי, חוה, רוני, מייקי, אופיר, אורית ואורטל**