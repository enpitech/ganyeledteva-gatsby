---
title: ' השבוע החלטנו לצאת לטייל בבבתי הקפה שברחבי תל אביב'
date: '2018-07-07T19:07:00+03:00'
---




**שבת מנוחה**

אנחנו מודעים לבעיה שבדלת של השער... כרגע טופל העניין כעזרה ראשונה... בחופשת הקיץ הדלת תוחלף לאלתר. 

אנחנו עודנו בתקופת גיוסים ושיבוצים, העניינים מתחילים להסגר. אני כולי תקווה ואמונה כי בתוך שבוע יהיו שיבוצי צוות סופיים (לקבוצות שעדיין לא קיבלו תשובות סופיות). 

לתשומת ליבכם- בתא השירותים למבוגרים שלנו ישנם חומרי ניקוי. הם אמנם במדפים גבוהים ולא נגישים ובכל זאת אנחנו מקפידות. הדלת הזו נעולה תמיד לאורך כל שעות היום. לאחרונה בסוף היום חלק מההורים השתמשו בשירותים אבל לא נעלו אחריהם. בבקשה הקפידו לנעול את השירותים מבחוץ- למען בטחון הילדים והילדות.

דיאלוג עם המחנכות- נכון שכולנו מחנכות ומחנכים בגן והשיח הוא חופשי, עם זאת, תהליכים, קשיים, נקודות לעבוד עליהם מנוהלות ומובלות ע"י מובילות הקבוצה! מאחר וזורם הרבה מידע וקורים המון דברים ביום- חשוב מאוד (!!!) להקפיד **לעדכן ולהתעדכן רק מול המובילה בתהליכי שינוי/ דילמות/ אתגרים/ בקשה ליעוץ.** לא כולם ידעו לתת לכם את הכלים והתשובות המדוייקות. נשמח אם תקפידו לדבר בשוטף עם המובילות. 



מאמינים שהשנה מסתיימת? מרגיש כל כך מוזר. 

שוב נזכיר בבקשה גדולה לא להסחף עם מתנות, מאוד מאוד חשוב לנו השיוויון בין הצוות ובין המשפחות, חשוב לנו לא ליצור תחרות בין ההורים או בין הצוות לכן נשמח אם תצמדו לבקשה שלנו למתנה מרוכזת מכל ההורים יחד. אם בכל זאת חשקה נפשכם בעוד מילה אישית למחכות/ים הקבועים שלכם- אפשר לעשות זאת בברכה, ועוגיה. תאמינו לנו זה הכי משמח אותנו. בבקשה, אל תשימו אותנו במצבים לא נעימים. 



**באהבה גדולה!**

**אחי וצוות ילדי הטבע הדמוקרטי**



## אפרוחיה- נחמה 

השבוע המשכנו לעסוק בקיץ וים, הוספנו לנושא את שלושצ צבעי היסוד- אדום, צהוב וכחול.

למדנו אותם בצורה מהנה ודרך עולם התוכן של הילדים:

הכרנו את הלהיט- [הים רגוע- אריאלה סביר](https://youtu.be/znSKxWm7TKg). לכתה הבאנו בד כחול גדול ממש כמו הים. התחלנו בהכרת הגלים- חזקים, רגועים... התחבאנו תחתם! בהמשך ישבנו כולנו סביב הבד הכחול, מתחנו ונערנו. הכרנו את האופי של הבד. השמענו את השיר הים רגוע והתאמנו את הבד לתיאורים בשיר. כשהים רגוע- הבד מתוח- נשענים לאחור ומותחים, כשגלים סוערים ומשתוללים אנחנו מנערים חזק חזק את הבד. 

בשלב הבא הוספנו דגים! ניסינו לנער בעדינות ובשיתוף פעולה את הבד כך שהדגים שלנו לא יצאו מהמים. מה יקרה לדגים אם הם יצאו מהמים?? הם יכולים לחיות רק שם! 

החול צהוב, בים וגם בארגז החול. הכנו עוגות ובנינו ארמונות יחד.

שיחקנו במשחק ים יבשה... משחק מצחיק ממש והילדים מאוד אוהבים אותו (למרות שהם לא בדיוק נצמדים להוראות)

ואדום... מי אדום, אבל רק מבפנים ויש לו ריח של קיץ? אבטיח!!! 

איך אנחנו אוהבים לאכול אבטיח קר בחצר! כל כך גדול.. ומיימי... הוא נוזל עלינו והפנים שלנו נצבעות באדום. מצחיק כל כך...

למדנו [שיר שמדבר על שלושת הצבעים](https://youtu.be/syJo37AKaro), שרנו אותו כשיר מותח, כשהבתים איטיים ומלאי ציפייה והפזמון שמח, מלווה שגלגולי ידיים והשתוללות! 



התחלנו ללמוד על חיות, חזרנו על חיות הים משבוע שעבר (מדוזה, דג, תמנון) ושילבנו את סיפור השבוע בנושא, איילת מטיילת מאת רינת הופר לימד אותנו על חיפושית, ציפור, חילזון, כלבלב, צב וג'ירף!!! 



הוספנו את השיר [אצא לי השוקה](https://youtu.be/kXNXH2oZRRs)  של שפיטה המצחיקה. שאלנו אילו קולות משמיעות החיות בשיר? אולי אתם מכירים שיר אחר על החיות המופיעות? על דג? על חמור? אולי על חתלתול? 

פיזרנו כרטיסיות עם תמונות של החיות שאנחנו כבר מכירים על הרצפה, שאלנו מי יכול למצוא את הפרפר? והילדים חיפשו יחד את הציור המתאים. היכן הפרה? והדג? איפה הסוס? 



השבוע ניסינו להגיש לילדים את היצירה שאחרי המפגש סביב שולחן, ללא כיסאות. השינוי הקטן דרש מאמץ גופני שונה ושיתוף פעולה, להעביר טושים מזו לזה, מדבקות, דפים ועוד. 

הוספנו לסדר היום פיצול של הכיתה לשתי קבוצות ומשחק חפשי בכיתה הגדולה יחד עם קבוצת רוחל'ה, בכדי שילמדו להכיר טוב יותר את המרחב ואת החברים. זו הזדמנות נהדרת ללמוד משחק בוגר יותר, הקבוצה השניה נשארת בכיתה שלנו לפעילות משתנה- יוגה, יצירה, קופסת משחק, מיון המשחקים שלנו (הכרה מחדש של משחקים שלא בשימוש זמן מה) או ריקוד.

בחודש הקרוב נתחיל להכיר לילדים והילדות של הקבוצה את המרחב הגדול בגן לקראת השנה הבאה, כמו כן ויקה ושירז שתיהן יגיעו לבקר בכיתה שלנו באופן תדיר כדי להכיר את הילדים והילדות שלנו טוב יותר, וגם כדי לייצר קשר טבעי ביניהם. 



**הודעות:**

סדינים נקיים בראשון.

לא לשכוח לכתוב שם על ציוד חדש! מוצצים ובקבוקים במיוחד.

ציפורניים!!! שימו לב, הילדים ממש פוצעים את עצמם ואת חבריהם.

**באהבה**

**קרן טלי אלינור**



## צעירים א- רוחל'ה



שבוע שמח ומאושר! 

איזה אושר לראות את החברימות משחקים במשחק חופשי! פשוט תענוג לראות איך הם מזמינים אחד את השני למשחק ספונטני,  מגלים דרכים חדשות לשחק וצוברים ביטחון במשחקים ישנים. רק השבוע ראינו את עידו קורא לניתן לשחק איתו יחד בחנות, ראינו את איתי מאכיל את אלונה בבננות, נבו צובר ביטחון והולך על הג'ימבורי במקום לזחול, ארז מתחיל את המסלול מחדש שוב ושוב עד שהוא מצליח לעבור את כולו בלי ליפול, לביא וארבל מחזיקים את קורת העץ בצימר ומתנדנדים, ליאו ובועז מטפלים בדובי ולוקחים אותו לטיול בעגלה, תומר מחזיק לג'ונאם את שפופרת הטלפון וכל אחד מהם מדבר בו בתורו, יערה בונה רכבת מפוארת לכל החברים ורועי מנהל הופעות ספונטניות לשירים החמים של השבוע בגן.



כדי לא להשאיר את כל המשחקים רק לילדימות, גם הגננות מפנקות במשחקים חדשים. אחד החידושים שהצוות הוסיף לחצר לאחרונה הוא... מקלחת! תלינו על חוט בקבוק עם חורים בתחתית, כשממלאים את הבקבוק מים הם מתחילים לנזול מהחורים והרי לנו דוש לתפארת! הזמנו את החברים להוריד חולצות ולבוא להתקלח. איזה כיף! המקלחת ממש מקררת ונעימה, ואנחנו התרטבנו כהוגן. מה נעשה כדי להתייבש? פרסנו שמיכות על הדשא ושכבנו להנאתנו להתייבש כמו בחוף הים. 

ביום אחר תמר לימדה אותנו משחק חדש: באולינג! העמדנו בקבוקים עם מים צבעוניים וכל פעם הזמנו חבר אחר לבוא למושב הכבוד ולגלל כדור חזק חזק שייפלו הבקבוקים. לחלק מהחברים היה מאוד קשה לגלגל את הכדור חזק מספיק שיפול בקבוק אז הם ניסו לבעוט בכדור או להתקרב אל הבקבוקים. הצלחה! 



את המפגש השבוע פתחנו כהרגלנו בחוויות מסוף השבוע. סיפרנו לחברים שהלכנו לים ושאלנו אותם מה לקחנו איתנו לים. החברימות כבר זוכרים בעל פה את החפצים שאנחנו לוקחים לים - כף ודלי, קרם הגנה, כובע, מים וגם עוגה (הכל תמיד הרבה יותר נחמד עם עוגה). סיפרנו להם שהלכנו לטבול בים ופתאום ראינו אוניה. שרנו יחד את [השיר אוניה](https://www.youtube.com/watch?v=AV5uBY26FGY)



דמיינו לנו שכולנו עולים יחד על האוניה ושטים בה. מה אנחנו רואים מהאוניה? הרבה ים! ובתוך הים? דגים! יש המון סוגים של דגים בים! איזה דגים יש?"דולפין!" "כריש!" ממש כמו התמונות של נבו ותומר. שאלנו את החברימות אם הם ראו מדוזות, וסיפרנו להם גם על תמנונים ולוויתנים ועוד הרבה סוגים של חיות מתחת למים. 

בהמשך השבוע סיפרנו לחברימות את הסיפור "מרים והים" מאת מיריק שניר. מרים לא ידעה מה זה ים, ושאלה הרבה שאלות. ביקשנו מהחברימות שיעזרו למרים ויענו על השאלות שלה. האם הים הוא שחור או לבן? -כחול!  האם הוא גדול או קטן? -"ג ד ו ל" מלוח או מתוק? -מלוח! האם הים הוא בריכה? -לא! האם הוא שלולית? -לא!! האם הוא נחל? -לא!!! אבל אם היא תלך לאורך הנחל היא תגיע לים! יחד עם מרים עקבנו אחרי הנחל עד שהיא הגיעה אל הים! איזה מזל שמרים הגיעה לים! עכשיו אנחנו יכולים לשוט בסירה! פרסנו שמיכה שתהיה ים, בנינו ביחד סירת משוטים מקוביות ושטנו ביחד בסירה. 

איזה כיף היה לשוט בסירה! יש עוד דרכים להכין אניה שתשוט במים? הבאנו לכיתה נייר לבן והראנו לחברימות איך אפשר לקפל מהנייר סירות קטנות. כל אחד מהחברים קיבל סירה אותה הוא קישט וצבע. עכשיו הגיע הרגע החשוב באמת. צריך לבדוק אם הסירה שטה במים. מלאנו קופסה במים רבים והנחנו את סירת הנייר בזהירות בתוך המים. הסירה צפה! איזה כיף! הנייר מאוד קל ולכן הוא מצליח לצוף על פני המים. בזמן שאנחנו מדברים, פתאום שמנו לב שהסירה שלנו התחילה לשקוע! מה קרה? למה הסירה שוקעת? הנייר ספג המון מים ונהיה כבד מאוד. הוא לא הצליח להמשיך לצוף מעל פני המים מרב משקל! אולי יש חומרים אחרים שאפשר להכין מהם סירה? הבאנו לכיתת המפגש כל מיני חומרים שונים - פלסטלינה, קשים, ניירות, אצטרובלים קלקר אבנים ועוד. ביקשנו מהחברים לבחור חומר שננסה להפוך לסירה. ראינו שהאצטרובלים צפו על פני המים. אבל הם לא כל כך מזכירים צורה של סירה... אולי נבנה סירה של ממש? עם תורן ומפרש? ננסה! החברים בחרו שלושה מרכיבים מהם נוכל להכין סירה: פלסטלינה, קלקר וקשים. את הפלסטלינה עיצבנו לקערה קטנה ותקענו בתוכה קש שיהיה לתורן. וואו זה ממש מזכיר סירה! וממה נכין מפרש? אולי נייר? לקחנו נייר, חתכנו אותו למשולש עם חור בכל קצה והלבשנו על התורן שלנו. גם מהקלקר בנינו לנו סירה באותו האופן. וואי איזה הבדל יש במשקל בין שתי הסירות! נתנו לכל החברימות להחזיק את הסירות שהכנו בידיים - ביד אחת סירת הפלסטלינה וביד השניה סירת הקלקר. שאלנו את החברימות איזו סירה כבדה יותר וכולם ענו שסירת הפלסטלינה. שאלנו גם איזו סירה לדעתם תצליח לצוף מעל פני המים ואיזו תשקע. הרבה ענו שסירת הפלסטלינה תשקע וחלק ענו שהיא דווקא תצליח לצוף. איך נדע את התשובה? נבדוק כמובן! הנחנו את הסירות בתוך המים וחיש קל "בלופ!" סירת הפלסטלינה שקעה בתוך המים. סירת הקלקר לעומת זאת המשיכה לצוף ולשוט על פני המים. אז שנכין סירות מפלסטלינה או קלקר? -קלקר! נתנו לכל אחד מהחברימות קלקר קש ונייר שיוכלו לבנות להם סירה משל עצמם והושטנו אותן בחצר.



גם בחברותא המשכנו במוטיב האוניה והים. הפעם המחזנו את השיר "[ענן על מקל](https://youtu.be/FRbjQH_VAnc)" מהאלבום ענן על מקל:

> "הייתה לעמלי פעם אוניה
>
> עשויה מפס לבן של מעבר חציה
>
> היא הפליגה איתה בים סוער ושחור
>
> אל הצד השני של הרחוב, וחזור"



גם אנחנו שטנו לנו על אוניה עשויה מפס מעבר חציה שהכנו מדפים לבנים. הכנו לנו גם עננים על מקל לנשנוש וציורים של החיות שעמלי לוקחת למתנ"ס - אריה קיפוד טווס נמר וקרנף. שאלנו את החברים איזו חיה שואגת ומיד ענו אריה! איזו חיה דוקרת כשנוגעים בה? קיפוד! לאיזו חיה יש קרן על האף? קרנף! כמו הקרנף שיושב תחתיו בועז במפגש. הנמר והטווס קצת בלבלו את החברימות. החברימות חשבו בהתחלה שהנמר הוא בעצם חתול. החברימות ממש צדקו, הציור באמת יכול להיות גם חתול מפוספס. לא מצליחים לראות שמדובר בנמר גדול, הרי הציור קטן. גם הטווס היה מאוד מבלבל. אולי זו בת יענה? אולי זה תוכי צבעוני? בעצם טווס הוא די שילוב של שתי הציפורים הללו. שמעתם פעם טווס קורא? יש לו קול חזק מאוד! הוא קורא "נאו! נאו!" החברים ממש נהנו לשמוע את חיקוי הקול המוזר של הטווס ולהשמיע אותו בעצמם. 



המון מזל טוב לעידו שחגג יום הולדת ביום שני! עידו פינק אותנו בפנקייק בארוחת הבוקר, נהנה לקשט את הכיתה ולרקוד עם החברימות. אכלנו יחד עוגה וקראו יחד בספר שהביא "חלומות שמורים". בסוף היום חגגנו שוב לעידו יחד עם רומי מקבוצת ציונה שגם לה היה יום הולדת! היה ממש כיף! 

כמה מילים אישיות מאחי- אני יודעת כמה חשוב לכם כבר לדעת מי יהיו איתנו בשנה המתקרבת! אפשר לומר שכבר יש לנו כיוון חזק מאוד, אבל אני רוצה לדייק עוד כמה פרטים וממתינה לכמה תשובות. בשבוע הקרוב השיבוצים של הצוות נסגרים ואני מאמינה שבתחילת השבוע הבא כבר תקבלו ממני תשובה ודאית ובטוחה. תודה על האמון והבטחון! 



**הודעות ותזכורים: **

סדינים חדשים 

בקבוקים מלאים

מגבונים ליולי



**נשיקות וחיבוקים **

**ענת והדר**

****



## צעירים ב- הלו יעקב

השבוע במפגשים חיכה לנו ים כחול מבד גדול וחול ים מבד עוד יותר גדול .

החברים היו חייבים לציין שלקחתי את התפאורה של קבלת השבת ושלא אשכח להחזיר (:

ישבנו על החול והתבוננו לים … מה אנו רואים ?

ים כחול המון המון המון מים…. גלים קטנים קטנים הים רגוע…. וזהו לא רואים עוד כלום… 

החלטנו לבדוק מה קורה בפנים …לקחנו משקפי ים והרכבנו על העיניים והתחלנו להתאמן בצלילה …. אנחנו לא דגיגונים אנחנו לא יכולים לנשום במים אז מה נעשה?? נעצור את הנשימה לממש קצת לקחנו אוויר וצללנו פנימה .

חברים סיפרו שפגשו דגים קטנים, תמנון, מדוזות סוסון ים וכריש!

והיו כמה מאוד תיאטרלים שפגשו מדוזה שצרבה אותם אז רצנו חיש מהר למרוח משחה מרגיעה (בכאילו כמובן) חזרנו לחוף התבוננו שוב בים , מדהים שבמעמקי הים יש עולם גדול- צימחייה וחיות ומבחוץ הכל נראה רגוע רגוע…… עד ש…. הרוח החלה… בהתחלה היתה עדינה וקטנה והתחלנו לראות גלים קטנטנים מגיעים לחוף ולאט לאט הגלים גדלו וקצף לבן קישט אותם כשהגיעו אלינו … רצנו לגל והופ ברחנו כשהגיע, מי יתפוס את מי?…. 

התיישבנו סביב הבד הכחול שכיסה את רגלינו אחזנו בשולי הבד בידיים התנדנדנו לאט לאט …

> הים רגוע, רגוע, רגוע 
>
> לא ינוע הגל לא יזוע 
>
> (הרגשנו את הרוח מגיעה ….) 
>
> עד שרוח פרוע, פרוע 
>
> עושה בים גלים.
>
> והם משתוללים ומתגלגלים
>
> ועולים, עולים, עולים.
>
> (הידיים עולות יורדות מנערות את הבד ומשתוללות עד שנרגעות)
>
> הם משתוללים ומתגלגלים
>
> עד שנרגעים.



[אריאלה סביר- הים רגוע](https://youtu.be/znSKxWm7TKg)

[](https://youtu.be/znSKxWm7TKg)

מיותר לציין שלנער את הבד בחוזקה היה החלק הכי טוב בשיר… אבל בשבילי האיפוק, ההמתנה, הסבלנות הם מה שהופכים את הגלים הגבוהים למהנים יותר… 

את השיר שמענו בלופ כי כנראה גלים ,ים ובלאגן עובדים יחד.

ואיך אפשר לסיים פעילות ים מבלי להוציא [גלשנים ולגלוש קצת](https://youtu.be/COrqhqIcEuI) (:

לאחר שסיימנו בפעילות הים גלינו שלצאת מהחוף בלי חול בכל מקום זה בלתי אפשרי אז מה עושים…?… 

מדקלמים ומנערים (:

> אתמול, אתמול,
>
> שיחקתי בחול,
>
> בניתי מגדל וארמון גדול.
>
> הכנתי עוגות ממש משגעות
>
> וכשסיימתי הייתי צריכה להתנקות
>
> אז נעמדתי זקוף
>
> ניערתי את הגוף
>
> וקראתי בקול:
>
> חול, תיפול תיפול
>
> חול, תיפול
>
> חול, תיפול תיפול
>
> חול, תיפול!

כל כך אוהבים את הדיקלום ומהמפגש יצאנו נטולי חול פחות מצליח לנו כשאנו בארגז החול (:



בחצר אנו עובדים המון על משחקים בקבוצה, בניית תהליך משחק ואיך מחלקים לתפקידים… בהלו יעקב העבודה די קלה הם לגמרי קבוצה שמשחקת יחד וזה הזמן לדייק … 

בארגז החול אנו רואים חלוקת תפקידים- אלה האוספים מים ממכלים גדולים לקטנים, כאלה המובילים את המים ישר לסירי החול שמתמלאים ע״י חברי הקבוצה בעזרת כפות, טרקטור עם כף מקדימה וכוסות קטנות.

יש את אלו המערבבים את התערובת ואלה הלוקחים את התערובת הבוצית ומכינים איתה קפה, עוגות, קציצות וכדורי שוקולד. 

עבודת צוות … כל אחד בחר ויודע מה תפקידו יש שייח מלא וכשנוצר וויכוח אנו מגיעים לגישור קליל ומציאת פיתרונות.

אני מזכירה לכם שמפגשים עם חברי הקבוצה אחרי הגן יתרמו למשחק משותף ושייח בריא לביטחון והרגשת שייכות זה חשוב לנו במיוחד לפני שנת בוגרים הקרבה ובאה… חשוב לציין שבחירת החברים אחרי הגן תהיה מגוונת חבר/ה אחד קבוע רק יגרום להתקבעות במשחק החופשי ובלי פתיחות לשאר חברי הקבוצה.



סדינים ומאחורי הקלעים-

בכל יום חמישי אתם מקבלים סדינים לכביסה ובכל יום חמישי קבוצת הלו יעקב מתעוררת ומתאמנת על הורדת סדינים … יש ארבע פינות שצריך מהן לקלף את הסדין בידיים חרוצות וחברים שאוהבים לעזור כל חבר שמתעורר מחזיר מוצץ אם יש, מביא שמיכה לקיפול ,מוריד סדין ומניח בארגז הסדינים מדהים כמה שהם עצמאיים.



מדייקת ביקור בשרותים לילדים הגמולים -

המטרה בהתחלה היתה שהילדים ישתפו אתכם ההורים בחווית השרותים בגן. 

כך יצרנו קשר בין הגמילה בבית ולגן… כשסיימנו עם תהליך הגמילה האחריות המלאה היא על הילדים כמו שאנו כבר לא צריכים לשלוח לתחנות פיפי ומקווים שהחברים ידעו להרגיש מתי הם צריכים כך גם בבוקר ברגע שנכנסתם לממלכת הילדים האחריות עוברת אליהם . 

אתם נפרדים בברכת יום נפלא ומשאירים את האחריות על השלפוחית לילדים .

ומזכירה ילדים בתהליך גמילה מוזמנים להיכנס עם ההורים עד 8:20 אחר כך כבר לא ניתן להכנס לגן .. 



תיקי הספר ופעילות הסיפריה … זו מתנה! מתנה שמגיעה ברגע שהרגשנו שהקבוצה מספיק בוגרת כדי להכיל שייח, התפשרות, השאלה, ושמירה על ציוד.

החברים בהלו יעקב כבר שם, ואתם ההורים איפה?

אני חושבת שמיותר לציין חשיבות הספרים בגילאים צעירים והדרך שנתייחס אליהם כשנתבגר.

אנו מכבדים ספרים דואגים לא להרוס ולקרוע אנו לו דורכים עליהם את זה הלו יעקב יודעים.

ומה עם חוקים זמנים … הגבלות. 

לא סתם יש יום אחד בשבוע בו אנו מחליפים ספרים … הסיפרייה היא לא שוק.

רישום הספרים מתבצע יום בשבוע כדי למנוע בילבולים, ספרים חסרים ובכלל לאבד שליטה במקום כל כך חשוב… דבר שאנו לא מעוניינים בו.

איך הילדים ילמדו מהי אחריות כשאתם מבקשים להגמיש ולהחליף ספר ביום ראשון, שלישי ,רביעי, שישי כי שכחתם… השבוע שלנו עמוס ומלא בכל טוב ויום קבוע בשבוע זה יום של ביטחון הילדים מתרגשים שיום חמישי מגיע המפגש שונה וחבל שמגיעים חמישה תיקי ספר מבאס שאנחנו צריכים להיות במקום בו אנו לא נותנים לילדים ספר כי אתם שכחתם . בבקשה ,בבקשה, בבקשה ימי חמישי מביאים תיקי ספר …  אתם מוזמנים להזכיר זה לזה בקבוצה שלכם.  





שיר המסיבה השבועי שלנו -

והפעם שיר מלא במילים מהירות לא באמת שרים שם מדברים בקצב ויש פזמון … ראפ!

[תומר יוסף -אני רוצה לזוז.](https://youtu.be/OtXYvgGBGOc)

מיומנות הריקוד שלנו משתפרת ממש חחח הצעדים החדשים מפתיעים בכל שבוע מחדש(:



ביום שישי הקדמנו את חגיגות יום ההולדת של האחת והיחידה שלנו אחי והחלטנו על מסיבת הפתעה!

הסברנו מה זה אומר ושמרנו על סודיות מושלמת … נכנסנו יחד עם קבוצת ציונה ורוחלה ליצור לאחי שלט גדול מלא באהבה.. את קבלת השבת העברנו לתינוקיה הפתעה אמרנו לא?!

המתנו לאחי כל ילדי הגן בשקט מופתי .. אחי נכנסה לכיתת קבלת השבת והופתעה שאין שם אף אחד ואז הגיעה לתינוקיה פתחה את הדלת וקראנו בקול - ה פ ת ע ה .

איך שהילדים התרגשו. 

שרנו, איחלנו, חיבקנו, רקדנו ולא שכחנו לומר תודה לשבוע שעבר עלינו.



וככה לפני הסוף התגעגענו מאוד לחברים שיצאו לחופשה ארוכה לנינה , לביא ומאיה…

דיברנו על השעון הגדול שלביא ראה בלונדון הביג בן … ראינו את תומס הקטר ואת לביא מאושר… נינה טסה במטוס ואת החופשה מעבירה עם כל המשפחה על אונייה גדולה… ומאיה נהנתה עם המשפחה באילת פה בארצנו הקטנטנה ומאוד נהנת.

שמחים שחזרתם לביא ומאיה.

נינה מחכים לך (:





**הודעות ותזכורות -**

יום א׳ בנוהל סדינים רעננים 

ובקבוקי מים מלאים.





**שבוע נפלא לכל ההלואים (:**

**אורטל ודור**

****

## בוגרים- ציונה 

קצת מאחורי הקלעים בגן..ביום שישי אחרי הגן התיישבנו הצוות למעבדה חינוכית אחרונה ומסכמת, קצת מסיבות סיום ובעיקר עיבוד והתבוננות על כל מה שחווינו השנה. קשה להאמין שחלפה לה שנה...החודש האחרון של הציונות בגן יוצא לדרך...התרגשות, עצב, שמחה, הרבה רגשות מעורבים ועבור חלקנו שעומדים בפני שינוי משמעותי מאוד בחייהם. 

אז מה קורה עם ההכנה לגן עירייה??? האם דיברנו מספיק עם הילדים על הגן החדש? האם התרגלנו לא לישון צהריים? האם אנחנו כבר מנגבים את הטוסיק בלי עזרה בכלל? האם אנחנו מפספסים לעיתים פיפי/קקי? אין ספק שאלו דברים חשובים, אך מנקודת המבט שלנו בגן, גם אם התשובות אינן כן מוחלט, הציונות בהחלט מוכנים לגן עירייה. למה? כי יש להם בטחון עצמי, כי הם עצמאיים, כי הם יודעים לפתור קונפליקטים, כי הם מדברים את התחושות ואת הרגשות שלהם, כי הם רגישים ומודעים לסביבה שלהם, כי הם שמחים. 

כמובן שזה חשוב ולגיטימי לדבר על הגן החדש ועל המעבר, אך תזכרו שתפיסת הזמן של החברים עוד לא מגובשת ומה שנראה עבורנו כזמן מאוד קצר, עבורם הוא נצח. כשאנחנו מדברים איתם על הנושא כל כך הרבה זמן מראש אנחנו מעבירים אליהם את החששות שלנו ויוצרים מתח.

החברים שנשארים לעוד שנה בגן יתחברו עם קבוצת הלו יעקב והאמת שאנחנו עושים כל כך הרבה דברים יחד שזה מרגיש די טבעי. על כל המעברים האלו אנחנו נדבר בשבוע האחרון של הגן.



השבוע בספרייה, דרך החלפת הספרים, העמקנו במושג זוג. האם זוג הם אחד, שניים, שלושה, דברים שאנחנו יכולים לעשות בזוג, דברים שקצת קשה כאשר אנחנו בזוג, לחלוק, לשתף, לוותר.. אך בעיקר בחרנו להסתכל על החלק הנחמד שבזוג, אנחנו יכולים לעשות דברים יחד! אפילו להחליף ספרים. התחלקנו באופן אקראי לזוגות, כך שתהיה לנו את ההזדמנות להיות יחד עם חבר או חברה שאולי לא בהכרח הייתה הבחירה הטבעית שלנו, גילינו שזה דווקא ממש נחמד.... כל זוג ישב בספרייה אחד מול השני, וכל אחד בתורו הוציא את הספר מהתיק וסיפר לבן או בת הזוג שלו: על מה מסופר בסיפור, מה אהבתי או לא אהבתי, איזה דמויות הופיעו...לאחר שסיימנו בן הזוג סיפר גם הוא על הספר שלו וכאשר הפעמון צלצל החלפנו בינינו את הספרים. היה מאוד נחמד לקבל השבוע ספר שעליו המליץ בן הזוג שלי, ואם במקרה החברים לא התחברו לספר שקיבלו מבן הזוג או שכבר היה להם אותו בבית, הם יכלו לגשת לערמת הספרים ולקחת להם ספר אחר. 

את החברותא השבוע פתחנו עם כמה דקלומים שאנחנו מאוד אוהבים....שבעזרתם אנחנו גם מזכירים לגוף שלנו שהיום כבר התחיל....אנחנו פותחים עם הסיסמא שלנו- איפה את? ציונה!, איפה את? ציונה!, איפה את? ציונה! ובודקים שכולם הגיעו לגן... 



> כשאני בבוקר מתעורר
>
> כשאני בבוקר מתעורר,
>
> את הגוף שלי קצת מנער:
>
> מנער את הידיים, מנער את
>
> הרגליים, מנער את הידיים מנער -
>
> ועוצר !



דקלום נוסף שאנחנו מאוד אוהבים בבוקר...

פותחים את היד ואם רוצים מציירים פרצוף על כל אחת מהאצבעות...

מתחילים מהאגודל, כל שורה שרים לאצבע אחרת...

> " זה נפל למים
>
> וזה הציל אותו
>
> זה הביא מגבת
>
> וזה נגב אותו
>
> והשובב הקטן...דחף אותו בחזרה"  

ואז החברים מתפקעים מצחוק ומנסים שוב להציל את האגודל...

חוץ מלדקלם שירים בחברותה השבוע שיחקנו כל מיני משחקי ניחושים וזיכרון...

"אני חושבת על משהו שנמצא בחדר בצבע....." והחברים צריכים לנחש על מה אני חושבת! מי שניחש נותן את הרמז הבא... 

עוד משחק שהיה לנו ממש נחמד לשחק השבוע הוא מה השתנה? אנחנו מזמינים חבר אחד שיצא מהכיתה ומשנים משהו בכיתה...זה יכול להיות חפץ שהזזנו או משהו בחברים שהשתנה...מתי יצא מהכיתה ובנתיים יואב ותום החליפו ביניהם חולצות, ועל הדרך הדגימו לנו איך פושטים ולובשים חולצה לבד.. כשמתי נכנס הוא מיד שם לב שמשהו השתנה!! תום לובש את החולצה של יואב....איזה בלבול!!



את ארוחת הבוקר אנחנו פותחים עם שיר הגמדים, השבוע שחר קדרון הציע שנשנה אותו משיר הגמדים לשיר התורנים, שלהם תפקיד משמעותי מאוד בארוחת הבוקר שלנו...

> "מאחורי היער, אחת שתיים שלוש
>
> שם ישבו שלושה תורנים, אחת שתיים שלוש
>
> לא אכלו ולא שתו, אחת שתיים שלוש
>
> רק ישבו ופטפטו אחת שתיים שלוש"

לאחרונה שמנו לב שציונות אוכלים ממש טוב בבוקר...ולמה הכוונה בממש טוב? מהירקות והטחינה לא נשאר זכר, גם את המיץ של הירקות אנחנו מנגבים עם הלחם..התוספות והממרחים שחן מכינה לנו, חביתת חומוס, מוקפץ ירקות, סלט כרוב, ממרח דלעת ועוד... טעימים לנו כל כך ואנחנו לא מוכנים לסיים את הארוחה בלי הטקס הקבוע שבו קוראים לחן מהמטבח ואומרים לה כמה טעים היה לנו...

בארוחת הבוקר אנחנו ממש מיותרות...החברים דואגים להגיש, להעביר ולדאוג שלכל אחד יש בדיוק מה שהוא צריך..ניכר שהם ממש נהנים מזה עד כדי כך שזה תופס גם חלק מאוד מרכזי במשחק החופשי שלנו...משכך, יחד עם החברים, החלטנו לקחת את הנושא החביב עלינו כל כך ולהפוך אותו לפרויקט נוסף שלנו, קפה ציונה! 



התחלנו לדבר על הנושא מהמקום הבסיסי ביותר, אירוח. הרבה מהציונות נפגשים אחה"צ לשחק אחד עם השני או עם חברים בכלל ולכן היה לנו קל ונוח להשתמש בנושא הזה. שאלנו שאלות כמו מה אנחנו עושים עם החבר שמגיע אלינו הביתה? איך אנחנו מארחים אותו, האם אנחנו מציעים לו משהו לשתות או לאכול? האם אנחנו קודם כל ניגשים למשחקים...הרוב החליטו שתחילה אנחנו משחקים יחד, יש לנו הרבה להספיק...

בהזדמנות הזו שמענו שיר מפגש חדש של דתיה בן דור, [בוא שחק איתי](https://www.youtube.com/watch?v=ujN9orXV9pI&list=PL1m90DJcwEbQmbZ8QLo3JCMs38VyioavB&index=3), שבו אנחנו אוהבים גם לשיר וגם לרקוד לפי הקצב והמילים. 



בוא שחק איתי, יש לי מכונית

שנוסעת גם קדימה, גם אחורנית

אתה תנהג ראשון, אח"כ נתחלף

ונסע רחוק ביחד עד שנתעייף

רק....אל תכעס ואל תרגז ואל תדחוף אותי,

אל תכעס ואל תרגז ואל תדחוף אותי. 



אחרי ששיחקנו הרבה יחד באמת כבר התעייפנו, נגשנו למטבח ורצינו לשתות ולאכול משהו...כל חבר סיפר איזה שתייה הוא היה רוצה להציע לחברים ודיברנו הרבה על ההעדפות שלנו...בגן אמנם כולנו שותים מים ואוכלים את אותו האוכל, אך לכל אחד יש גם את ההעדפות שלו ואת הטעמים שהוא מתחבר אליהם יותר או פחות... שוחי סיפר לנו על החביתיות שהוא מאוד אוהב להכין ואיך בדיוק מכינים אותם, יובלית סיפרה על הקרטיב מנגו ושזיף צהוב שהיא מכינה עם אמא...כמה כיף זה לארח את האנשים שאני אוהבת ולכבד אותם במטעמים שאני בעצמי הכנתי...

בהמשך השבוע החלטנו לצאת לטייל ברחבי תל אביב...כשאנחנו מסתובבים בעיר אנחנו רואים שיש בה המון חנויות והמון מקומות לשבת לשתות ולאכול בהם....איך נקראים המקומות האלה, מה עושים בהם בכלל...רק שותים ואוכלים? דיברנו על בתי קפה כמקום למפגש חברתי, משפחתי, וגם לשבת לבד בבית קפה זה נחמד לפעמים..

פתאום לכיתה נכנסה גברת נחמדה! הולכת לה עם תיק ונעלי עקב...מחפשת מקום בו תוכל להתיישב! הגברת הייתה עייפה ומותשת, בסה"כ רצתה לשתות משהו קל ולנשנש....אך ראתה בדרך רק את הירקן ומוסך.. ציונות ערניים מאוד לסביבה ומיד דאגו לתקן את הגברת ולהזכיר לה שיש בית קפה בכניסה לרחוב....הגברת אמרה להם שכבר מאוחר ובית הקפה הזה נסגר...אנחנו כל כך נחמדים שפתחנו במיוחד עבור הגברת בית קפה חדש...איך נקרא לו? ציונות הציעו "קפה הגן", "קפה ילדי טבע", "קפה ילדים" ו"קפה ציונה"...אחרי שחשבנו וחשבנו, עשינו הצבעה ובסוף החלטנו לקרוא לו "קפה ציונה!". מה צריך שיהיה בבית קפה? שולחן...כיסא...החברים החליטו שצריכים עץ ליד כל שולחן...נרות ועוד כל מיני קישוטים שיהפכו את המקום לנעים...מה זה בית קפה שמגישים בו רק קפה? לא מה פתרום...יש בו תפריט מאוד מגוון! שניצל, קפה, מיץ, חביתה, קוטג' ועוד מטעמים מבית היוצר של ציונה...הגברת ישבה לה בהנאה וביקשה מתמר המלצרית הנחמדה להזמין מהתפריט סלט ירקות בלי פלפלים של מתי...ומים קרירים של גברת אליהו..היה לה קצת משעמם לשבת לבדה בבית הקפה לכן הזמינה כל פעם חבר או שניים שיצטרפו אליה ויזמינו גם הם מהתפריט המגוון...אחרי שסיימנו לא שכחנו להגיד תודה לתמר המלצרית החמודה, לשלם 20 שקלים על הארוחה וכמובן להשאיר טיפ למלצרית...הגברת המבולבלת שכחה בבית הקפה את התיק שלה, מזל שיובל סמי ששון היה ערני מספיק ורץ אחריה להביא לה את התיק...



החצר הרגישה ממש כמו חוף הים הפרטי שלנו! 

מקלחות שדה משודרגות מבקבוקים היו להיט השבוע...החברים פשטו לבד את החולצות והכניסו לתיק, נגשו להתמרח בקרם הגנה ויאללה בלאגן! בין מקלחת למקלחת נגשנו לעמדת היצירה והכנו אבטיחים! גזרנו חצאי עיגול אדומים, הדבקנו קליפה ירוקה וצבענו גרעינים שחורים...מממ איזה אבטיחים טעימים ויפים! 



השבוע חגגנו לגברת אליהו יום הולדת 3! עשינו סבב איחולים שהיה מעט שונה מהרגיל ומעיד על התבגרות של החברים והבנה יותר עמוקה של מה הם בכלל איחולים וברכות..בין איחולי העוגה והגלידה יכולנו לשמוע את החברים מאחלים לרומי שיהיה לה כיף ונעים, שתמיד תהיה בריאה ולא חולה, ושאני אוהב או אוהבת אותה..תודה לרומי על העוגה והספר הנפלא "הופה הענק" של ג'וליה דונלדסון שלא יכולנו להתאפק כבר לקרוא ולעיין בו. 





**הודעות ותזכורות- **

•	לאחר התבוננות בלו"ז שלנו לאחרונה, החלטנו להקדים מעט את החברותה לשעה 9:15, קחו בחשבון שמי שמגיע ב9:00 לגן נכנס ישר ללו"ז ולא מספיק ליותר מדי משחק חופשי, זה לא אסון אבל זה בהחלט משפיע. 

•	סוף היום- כפי שכבר הבנתם אנחנו מבלים את סוף היום כל שבוע בחלל אחר, אנחנו משתדלות לייצר פעילויות בסוף היום שהילדים יכולים להשתלב ובאותה מידה להיפרד בקלות אך אנחנו זקוקות לשיתוף הפעולה שלכם בעניין. ברגע שכל הורה נשאר בגן ומחכה שהילדים יסיימו, נוצר עומס כבד. השתדלו לבצע את טקס הפרידה מהגן בצורה קלילה ומהירה. 

•	מזכירה שמסיבת הסיום שלנו נערכת ביום שישי 20.7 בשעה 15:00. היא צפויה להיערך עד השעה 16:30-17:00 לכל היותר. 

מבקשת לשלוח לי עד יום שלישי (!!) מתכון למאכל אהוב+תמונה. תודה 

•	נוהל יום א'- בקבוקי מים, תיק ספר וסדינים 



**אוהבות,**

**שירז וליטל **
