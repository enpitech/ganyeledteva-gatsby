---
title: מתנות מן הטבע
date: 2023-12-28T19:48:34.036Z
---
**היי לכל משפחות הגן,**

רצינו לפתוח בתודה על הברכות והמלים המרגשות שקיבלנו מהילדימות ומכם לכבוד יום המורה המאוחר שלנו :) וכמובן גם תודה על ארוחת הבוקר המפנקת ועל המחשבה והביצוע שלה!

כרגיל, כמה הודעות ועדכונים לפני העדכון:

1. **פורום הורים**: פורום ההורים הראשון לשנה יוצא לדרך, ויתקיים ביום שני -8.1 בשעה 20:00 בזום - והפעם בנושא יחסים בין אחים. פורום ההורים הוא פרויקט שהקמנו בגן ובו אנחנו נפגשים (בזום) תקופתית כקהילת הורים יחד עם הצוות המנהל ומדברים על נושאים בוערים שעלו מכם, עקב שאלות מרובות בנושא מסויים, או בקשות מכם (אגב, אתם יכולים להציע תמיד נושאים נוספים!). הפורמט עובד על בסיס שאלות/תשובות: אתם שולחים לנו שאלות (ישלח מייל כמובן) ואנחנו עונות על השאלות שלכם במשך כשעה. מנסיון, אלו מפגשים מאוד מעניינים ובעלי ערך, אלו באמת נושאים שעולים מכם! נשלח אליכם השבוע מייל בו תוכלו להירשם לפורום וגם כמובן לשלוח שאלות שהייתם רוצים שנתייחס אליהן. 
2. **ימי הולדת**: עכשיו כשנכנסנו לסוג של שגרה חדשה, אנחנו חוזרים לטקסים הרגילים שלנו, וננסה להשלים את הפערים ולחזור לחגוג את ימי ההולדת בגן! את ימי ההולדת נחגוג לפי סדר התרחשותם - הקפטנית שלכם תפנה אליכם ותתאם אתכם מועד. שימו לב, במיוחד בקבוצה הכחולה והקבוצה האדומה, יש לנו כבר רשימה לא קצרה, התאזרו בסבלנות, תורכם יגיע ולא נשכח אף אחת! שלחנו לכם גם מייל על אופן התנהלות ימי ההולדת בגן, נשמח שתקדישו כמה דקות לקרוא אותו.
3. **דיווחי סוף יום**: גם לנו חשוב לדבר אתכם דקותיים בסוף היום, לספר איך עבר עלינו היום ואם היה משהו מיוחד שקרה. אבל, בעשר דקות האחרונות, כאשר מגיעים בבת אחת הרבה הורימות ואנחנו לקראת סגירה, אנחנו לא באמת יכולות להקדיש את תשומת הלב הראויה לכך. מי שמעוניינים בדיווחים קצת יותר עמוקים, אנא הגיעו קצת קודם, ותקבלו דיווח מלא ומפורט :)
4. **מחלות חורף**: החורף הגיע, ועימו גם גל מחלות חורף… מרעננות לכם כמה מנהלי הבריאות העיקריים שלנו:

* חום: ילדימות עם חום לא יכולים להגיע לגן, ועליהם לנוח בבית 24 שעות מירידת החום.
* שלשולים/הקאות: ילדימות שהקיאו או שילשלו 2-3 פעמים צריכים גם לנוח בבית 24 שעות מהתופעה האחרונה.
* פצעים לא ברורים: ישנן שלל מחלות ילדימות מדבקות מאוד שהסימפטום הבולט שלהן הוא פצעים על הפנים והגוף. במקרה שרואים דבר כזה, יש ללכת להיבדק באופן מיידי, ולא ניתן לחזור לגן ללא אישור רופא.
* דלקות עיניים: הפרשות מוגלתיות מהעיניים עשויות להעיד על דלקת עיניים מדבקת - גם במקרה שכזה אי אפשר להגיע לגן ללא אישור רופא.

שימו לב: אנחנו לא שולחות ילדימות הביתה באמצע היום סתם. אם קראנו לכם, זה אחרי שראינו שהילדימות לא מרגישים טוב, נמדד להם חום של 38.5 מעלות ומעלה (שנמדד על ידי קפטנית, 3 פעמים בהפרשים של 10-15 דקות, בשתי האזניים), או סימפטומי חולי אחרים. אנחנו יודעות שעבורכם זה יום עבודה שרוף ולא קוראות לכם בקלות דעת. ילדימות שיצאו בצורה כזו לא יכולים לחזור למחרת לגן. לעתים נעדכן גם עם ילד.תכם מרגישים לנו שפוכים, או עם חום נמוך, כדי לתת לכם את כל המידע לקבל החלטות בעצמכם - במקרים כאלה גם ההחלטה האם להביא את הילד.ה למחרת לגן לשיקולכם. 

**שתהיה שבת מנוחה ובריאות,**

**עומרי, אחינועם, וכל צוות גן ילדי הדמוקרטי**

## השכבה הצעירה

השבוע הכרנו חג מיוחד ומאוד מרגש וצבעוני, חג שמזוהה מאוד עם סימני החורף שצצים לנו כבר בנוף.

נובי גוד וחג המולד!

מהו הסימן המובהק לחג- עץ אשוח! זהו עץ מיוחד שעליו דוקרים כמו מחטים, לאיזה עץ בארץ שליו יש עלים מחטים כמו האשוח? עץ האורן!

ומה המנהג האהוב ביותר על הילדימות בחג? המתנות:)

הבאנו למקלטים שלנו עץ אשוח ירוק, קישטנו אותו בכל מיני דברים שמצאנו בחללים. השתמשמנו במדבקות, ובמשחקים האהובים עלינו- המגנטים! קישטנו אותו כלכך יפה וצבעוני ומתחתיו הנחנו מתנות מן הטבע עטופות עבור הילדימות. ישבנו סביב העץ, נגענו ומיששנו והזמנו את החברים לשלוף מתנה. הילדימות פתחו את המתנה ומה חיכה להם שם? מתנה מהטבע! בננה עטופה:) קילפנו את הבננות וישבנו לנשנש יחדיו.

**מתנות מן הטבע!**

מהו טבע והיכן נמצא? הוא פה וניתן למצוא בכל פינה!

אילו מתנות אנחנו מקבלים בכל יום מהטבע שלנו? שמש חמימה שמאירה ומבשרת על בוא היום, רוח המניעה את העלים, העניים והזרעים ונותנת תנופה לכנפי הציפורים. אנחנו מקבלים גם פירות וירקות טעימים שמזינים אותנו ואת בעלי החיים!

**אתגר הטחינה**

השבוע התקיים אתגר הטחינה השנתי, תודה למשפחות שהתנדבו לפנק אותנו בטחינה הטעימה שהכינו יחד והביאו לילדימות לארוחת הבוקר!

בהמשך לשיח על הנוזל הכה טעים ומפנק הזה שמלווה את הארוחות בוקר שלנו באופן יומיומי, ואף מהווה עוגן בארוחת הבוקר שלנו דיברנו גם על המרקם השמנוני שלו. נגענו וטעמנו, השתמשנו באצבעות ובכפות הידיים והחלטנו לנסות לחפש עוד מרקמים חלקלקים ושמנוניים.

המחנכות טיפטפו מעט שמן זית על השולחן והילדימות חקרו ומיששו! חלקם ממש התמסרו וחלקם הבינו את הרעיון די מהר:)

השבוע לראשונה חווינו יום שישי בגן! שרנו קצת שירים יחד, נשנשנו חלה ובירכנו את כל ילדי הגן בשבת שלום! היה כיף ומרגש!

בשבוע הבא נפתח את שיח המתנות מהטבע ולטבע שלנו,

ניפגש ביום ראשון כרגיל - לא לשכוח סדינים נקיים ובקבוקים מלאים.

**שנה אזרחית טובה - צוות השכבה הצעירה: ענבר, נעמי, אלמוג, אורית, גבי, שירז, רוני והילה**

## השכבה הבוגרת

השבוע המשכנו עוד מעט ליהנות מתכני חנוכה מאוחרים, והוספנו להם גם עוד חגיגה מהעולם - נובי גוד / כריסמס. במקביל, פיתחנו הרבה את שיתוף הפעולה בין השכבות, והמשכנו ב"סלט מחנכות".

**מהו סלט מחנכות?**

עכשיו כשהילדימות כבר מורגלים בשגרה החדשה שלנו, בטוחים בעצמם ובסביבה, אנחנו מנסות להרחיב להן את מעגל המחנכות קצת. מה זה נותן לנו? לילדימות מתרחב מעגל המחנכות שהם בוטחים בהן, והיכולת שלהם להכיל מחנכת חדשה שמגיעה לקבוצה הולכת ומתחזקת. מחנכת חדשה מביאה עימה גם אנרגיות ופעילויות חדשות לקבוצה, זה מרענן ומרגש! עבור המחנכות, זוהי הזדמנות להכיר ילדימות מקבוצות אחרות, לעבוד עם מחנכות אחרות, להכיר גם קצת את הגישות המעט שונות שכל אחת מביאה עימה. כשמישהי מגיעה מ"בחוץ", היא רואה דברים שלא תמיד רואים מבפנים, וגם לומדת דברים חדשים שהיא חוזרת איתם לקבוצ האם שלה. באופן כללי, זוהי הזדמנות להתרענן תוך כדי עבודה!

אז למשל, נגה הייתה קצת בצהובים, ומייקי בכחולים. חוה ומיכל החליפו מקום, ועמנואל בכלל ביקרה קצת בשכבה הצעירה והייתה עם הסגולים והאדומים!

**מה עוד היה לנו השבוע?**

המשכנו קצת עם חקר האור והצל - נושא מהנה תמיד. יצאנו עם "משקפות" מגלילי נייר לחצר לנסות להתבונן בציפורים בעזרתן. שמנו לב שבאור השמש, הדשא מתייבש הרבה יותר מהר מטל הלילה ומהגשם, ולכן נעים יותר להתיישב על הדשא בשמש. אבל… מהר מאוד נהיה לנו ממש חם בשמש, והחלטנו שעדיפים לנו מכנסיים מעט לחים מאשר להזיע בשמש החזקה.

**מתנות מן הטבע**

אחד הדברים האהובים עלינו בגינה הוא לחפש כל מיני אוצרות שפשוט מונחים להם שם - מתנות מן הטבע. אנחנו אוהבים לחפש עלים צבעוניים ויפים, פירות סרק מעניינים כמו תרמילי הסיגלון והצאלון בגינה או מקלות וגבעולים בעלי צורה מעניינת. את התרמילים אנחנו מנסים לפתוח - זה בכלל לא פשוט! מה יש בפנים? מטמון! המון זרעים. אנחנו אוהבים להניח אותם על כף היד, לעשות להם "פווווו" חזק, לראות אותם מתעופפים ונוחתים, ולדמיין כיצד יצמח שם עץ חדש וחזק שיעשה עלינו צל בקיץ…

השבוע חשבנו על כך שהטבע מביא לנו המון הפתעות ומתנות מדהימות. בעודנו מחפשים כל מיני מתנות יפות מהטבע, פתאום ראינו עטיפה של ארטיק. מה נעשה איתה? הילדימות מהר אספו וזרקו לפח! התחלנו לחפש דברים ולמיין: מה שייך לטבע, ומה שייך לפח? כך, התחלנו לנקות קצת את הגינה שלנו. לפתע, הגיחה מכונית קטנה ורועשת עם צינור ארוך - הם באו לנקות את גינת המשחקים שלנו! איזה כיף שיש עוד מי שעוזרים לנו לשמור על הטבע ועל הגינה!

יום אחד כשיצאנו לחצר, הגיע איתנו שק ענקי. הילדימות משכו ומשכו, ולבסוף הצלחנו להוציא מתוכו כמה חתיכות של משהו שנראה כמו עץ, אבל עם מוטות ברזל! יחד עמלנו והרכבנו אותו, וראינו שהוא נראה ממש כמו עץ! נגענו במחטים הנעימים והמדגדגים שלו, ואחת הילדות סיפרה שיש לה כזה עץ בבית, וקוראים לו "עץ מולד". ילדה אחרת אמרה שלעץ קוראים "אשוח".  אחת הילדות אמרה שאצלה בבית לפעמים קוראים לעץ "עץ המתנות", כי שמים תחתיו מתנות. חשבנו  גילינו שבשפות אחרות גם קוראים לעץ הזה יולקה, ילקה, כריסמס טרי, יולה טרי, ועוד כמה גירסאות. מתי מוציאים אותה? יש מי שמעמידים אותו ומקשטים אותו לכבוד השנה החדשה, ואחרים מקשטים אותו לכבוד חג שנקרא חג המולד, או כריסמס. איזה עוד עץ אנחנו מכירים שיש לו מחטים כאלה? אורן! ענו חלק מהילדימות.

חשבנו: איך נקשט את העץ? אולי נאסוף לו כל מיני קישוטים מהטבע? יצאנו מיד לחפש, והבאנו לאשוח שלנו המון מתנות מהטבע, אותן נעצנו, כרכנו או השחלנו. העץ שלנו נראה היה ממש מקושט. למחרת, עלינו למעלה והתיישבנו סביב העץ, וכשהצצנו תחתיו, גילינו שפע של מתנות עטופות! גם העץ שלנו הביא לנו מתנות? אילו מתנות? מתנות מתוקות מהטבע - קלמנטינות מתוקות! כל ילד קיבל מתנה עטופים, פתח את הנייר, וגילה בפנים את ההפתעה שלו. המחנכות עזרו לעשות חור קטן בקליפה, כדי שכולם יצליחו לקלף את הקלמנטינה שלהם בעצמם! ומה עשינו עם הקליפות? לא רצינו ללכלך את הדשא, אז אספנו אותן בתוך עטיפת הנייר, ולאחר מכן, חלקנו בחרנו לזרוק אותן לפח, ואחרים בחרו לקבור אותן באדמה, לתת להן להזין את האדמה ואולי גם את התולעים ששוכנות בתוכה.

**שמן שמן**

עוד הרחבה של חנוכה הוא שיח השמן שלנו. אילו שמנים אנחנו פוגשים בשבוע שלנו בגן? ישנו שמן קנולה פשוט שעוזר לנו להכין בצק משחק, יש לנו שמן זית שמדי פעם אנחנו מטפטפים על הירקות, אבל הכי הרבה בגן שלנו יש לנו טחינה, שהשמן בה מגיע משומשום ואנחנו אוהבים לאכול אותה בערך עם כל דבר אפשרי! השבוע חלק מכם התנדבו להכין לנו את המתכון הביתי שלכם, והילדימות שהביאו עימם טחינה חילקו לכל החברימות טעימות. טעמנו את הטחינה שקיבלנו מראובנה, ואת הטחינה שקיבלנו מכם, וניסינו לחשוב: מה חמוץ יותר? מה מלוח יותר? טבלנו את הירקות בטחינה והכנו "ארטיק טחינה". בפעילות חומר השבוע, טפטפנו לילדימות קצת שמן על המשטחים, טבלנו את האצבע, טעמנו, ובדקנו מה קורה כשאנחנו מורחים אותו על השולחן. איך זה מרגיש? חלק או מחוספס? זה נעים לי? השמן מתפשט בקלות? בסוף הפעילות, רצינו להתחיל לנקות כדי להשאיר אחרינו נעים ונקי - בתור התחלה הנחנו על השמן פיסת נייר סופג, וראינו מה קורה לו: הוא נהיה שקוף! ניגבנו, ואחרי-כן עברנו עם סמרטוט! כשסיימנו, התבוננו בידיים שלנו, ושמנו לב שגם הן רכות ומבריקות מהשמן! הלכנו לשטוף ידיים, וראינו איך המים מחליקים לנו מהידיים, אבל ברגע שאנחנו מוסיפות את הסבון ומשפשות ידיים, השמן מצליח להישטף הרבה יותר בקלות מהידיים!

בשבוע הבא נמשיך להעמיק את שיח החורף והחגים שלנו,

מחכות לכם בגן ביום ראשון - לא לשכוח סדינים נקיים, בקבוקים מלאים, ואריזות מגבונים חדשות לינואר!

**שנה אזרחית טובה - צוות השכבה הבוגרת: לין, עמנואל, נגה, לילה, מייקי, חוה ומיכל**