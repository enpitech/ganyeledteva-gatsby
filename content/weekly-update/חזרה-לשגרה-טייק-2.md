---
title: חזרה לשגרה טייק 2
date: '2020-10-24T15:26:20+03:00'
---
הודעות להורים 

שבוע חזרה לשגרה עבר לא פחות ממושלם! השבוע עבדנו כצוות מתוגבר בכל השכבות, וראינו התקדמות מהירה ביותר של כלל הילדימות! אנחנו מאוד גאים ושמחים על החזרה החלקה והבריאה שלנו לגן. זו תוצאה של איחוד כוחות, תכנון יסודי, עבודת צוות עמוקה ותהליכית, ושיתוף פעולה מלא שלכם ההורימות. הלוואי ויכולתם להציץ ולו לכמה רגעים בימים שלנו בגן - ההרמוניה והזרימה מפתיעות ומרגשות ביחס לשלב זה של השנה. זו הזדמנות להגיד תודה לצוות המופלא שלנו, שהן לא פחות מקוסמות שמצליחות להגיע לכל ילד וילדה ברגישות ואכפיתיות רבה. 

כמה הודעות: 

1. **הצוות שלנו**: כיוון שהורימות כבר לא יכולים להיכנס לגן עצמו, שמנו לב שלא כולם מכירים את כל הצוות. מפרטת לכם מחדש את החלוקה שלנו לשכבות, ותמונות של כל המחנכת יתעדכנו באתר במהלך השבוע הבא.\
   בוגרים: אורטל, מיכל, ימית, שיר (מחנכת חדשה, מיד עוד קצת עליה) ורוני- שהצטרפה אלינו השנה על תקן של מילוי מקום, היא גם בת דודה של מיכלי שלנו.\
   צעירים: חולוד, גבי חוה, אלינור וכרגע על תקן מחנכות משלימות – תמר וחן קורן (שהיא גם מנהלת משרד וגם מלאת מקום בגן כבר משנה שעברה, לשעבר בעלת גן באשדוד). כרגע אנחנו בתהליכי גיוס של מחנכת חמישית לשכבה (במקום ניב).
2. **מתלמדות וצוות חדש**: הצטרפה אלינו השבוע מחנכת חדשה לצוות הבוגרים- שיר, בת 28, אמא לרני בת 10 חודשים. שיר אמנם לא עבדה עם הגיל הרך אבל אבל היא עבדה בשנים האחרונות בצופים כמרכזת, וגם חברה משותפת של לא מעט חברים של אחי וצחי. הכניסה שלה היתה חלקה להפליא - זה בדיוק הענין, חינוך זה משהו שפשוט יודעים! היא השתלבה בצורה מושלמת בשכבה, ותצטרף באופן רשמי לקבוצת הצהובים יחד עם מיכל. תוכלו לראות אותה בבקרים ובסוף היום.\
   בצוות הצעירים ישנן 2 בנות (בנוסף לצוות הקבוע) שנמצאות בתהליך התלמדות, נספר לכם יותר עליהן רק לאחר שנחליט אם התקבלו לגן באופן סופי. תהליך הגיוס שלנו מאוד קפדני ולכן לוקח זמן עד שאנחנו מחליטים לקבל מישהי. בנתיים נעדכן כי מתלמדות תמיד נמצאות בהשגחה צמודה של צוות - הן לא נמצאות לבד עם ילדימות עד לקבלתן הסופית. 
3. **ימי חופש לצוות**: השבוע אחרי שהגן חזר להתנהל כסדרו, הצוות יתחיל לקבל ימי חופש. לכל אחת מהבנות יום חופשי, ובמקומה ישנן ממלאות מקום קבועות: רוני בשכבת הבוגרים, ותמר וחן קורן בשכבת הצעירים. 
4. **הרצאה על ערכי הגן**: השבוע אמורה היתה להתקיים הרצאה על ערכי הגן אך בשל הקורונה התאריכים השתנו. ההרצאה הועברה ליום שלישי 17.11.20 בשעה 20:00.
5. **גשם**: לפי התחזית יתכן וירד גשם השבוע! נשמח לשתף אתכם כי גם בימי גשם אנחנו יוצאים לחצר בזמני ההפוגות. זו הזדמנות מעולה ללמידה, חקר והתבוננות, והילדימות משוגעים על השלוליות וטיפות המים. נבקש לצייד את הילדימות בביגוד תואם: בגדים בשכבות, ונעליים סגורות (עדיף כאלה שלא נרטבות בקלות). 

**סופשבוע נעים וחמים,**

**ואמן שכל השנה שלנו תשאר בדיוק כך, **

**באהבה**

**אחינועם**

**וכל צוות גן ילדי הטבע הדמוקרטי **

## **שכבת הצעירים**

שלום לכם הורימות אהובים ויקרים שלנו!

עבר עלינו שבוע הסתגלות קליל במיוחד, החברימות חזרו מדהימים ובמצב רוח טוב. שמחנו לראות אתכם בשער אחרי תקופה כלכך ארוכה, והכי שמחנו לחזור לשגרה.

התחלנו את השבוע עם ילדימות "בתהליך הסתגלות" וסיימנו את השבוע עם ילדימות שכבר יותר בטוחים בנו ובסביבתם, עצמאים, וסקרנים. עיקר העבודה שלנו השבוע התמקדה בביסוס מחדש של סדר היום. נזכרנו בטקסים הקיימים והוספנו כמה טקסים חדשים. עבדנו בחומרים שונים, התחפשנו ורקדנו במפגשים, ואפילו חגגנו יום הולדת לחברה מאוד חשובה בגן.

**טקסים וחזרתיות**

סדר היום שלנו זורם בעזרת טקסים וסדר פעולות קבועים. הרעיון מאחורי חזרתיות זו הוא יצירת עוגנים בטוחים לילדימות, חיזוק העצמאות שלהם, והעברת האחריות על פעולות רבות לידיהם. למשל, טקס הכניסה לארוחת הצהריים: הילדימות יודעים שיש "תחנה" לשטיפת ידיים, הם כבר ניגשים באופן עצמאי ומתיישבים כשהם מרגישים שהם רעבים ורוצים להיכנס לאכול. כשכמה ילדימות ממתינים בתחנה כבר, אנחנו מתחילות להזמין אותם לשטיפת הידיים ולאחר מכן לכיתה. באופן זה, הילדימות לוקחים אחריות על המעבר, ולומדים לשים לב אם הם רעבים, או להחליט שהם רוצים עוד כמה דקות משחק ורק לאחר מכן להיכנס לאכול.

השימוש בטקסים שחוזרים על עצמם באותו אופן ובאותו סדר כל יום חשוב מאין כמוהו להצלחה בתהליכים החינוכיים לכן זה עיקרון שמלווה אותנו לאורך כל סדר היום ותכליתו להעניק לילדים יציבות, ביטחון, וודאות.

אחרי שבנינו בסיס אמון טוב והדדי בינינו לבין הילדימות אנחנו יכולות לדרוש מהם יותר! גם אם זה בעצמאות שלהם וגם באחריות שלהם כלפי עצמם וכלפי הסביבה. למשל, הילדימות יודעים שאם הם רוצים להיות איתנו בארוחת הבוקר אז האכילה היא בישיבה על כיסא מסביב לשולחן.

**הקניית הרגלים**

ברגע שהילדימות הבינו את סדר היום ומכירים את הטקסים שיש לפני כל מעבר בסדר היום הם יותר עצמאים ובטוחים, וזה השלב להקנות להם הרגלים בריאים שישרתו אותם. למשל, הילדימות כבר יודעים שלפני ואחרי כל ארוחה אנחנו שוטפים את הידיים ביסודיות. כשאנחנו מתיישבים לאכול, אנחנו יושבים על הכיסא עם גב צמוד למשענת וסנטר מעל הצלחת. בסיום הארוחה אנחנו קמים מהכיסא לוקחים את הצלחת בשתי הידיים ומרוקנים את האוכל שנשאר לנו בצלחת לפח, ואז מניחים את הצלחת בצורה מסודרת בפיילה והולכים לשטוף ידיים.

עוד דוגמה מצויינת היא החזרת חפצים למקומם: למשל הבקבוק היקר שלנו. אם נסתובב עם הבקבוק בחצר ונניח אותו בכל פעם במקום אחר, כשנצטרך אותו הוא לא יהיה זמין. זה אומר שהילדימות צריכים להתרגל להחזיר אותו לסלסלה בסיום השתיה – ואותו הדבר נכון לגבי נעליים, מוצצים וכל הציוד האישי.

**הגשת חומרים בקבוצות קטנות**

אנחנו מאמינות כי פעילויות בקבוצות קטנות מאפשרות לילדימות לפתח קשרים בין אישיים בין הצוות החינוכי לילדים ואפילו בין הילדימות לבין עצמם. באווירה אינטימית מכילה ונעימה, בתנאים בהם אין עומס ועודף גירויים, הילדימות יותר פנויים רגשית ללמידה ולהתנסות. הקבוצה הקטנה מחזקת הן את הביטחון העצמי של הילדימות, והן את הביטחון הקבוצתי.

איך זה עובד?

לאחר המפגש מתחלקות שתי הקבוצות לשני מוקדים בהם מתקיימות פעילויות מובנות החוזרות על עצמן במשך שבוע שלם כדי שהלמידה באמת תתקיים.

השבוע התנסינו בבצק, בהתחלה הילדימות גיששו ובדקו את החומר, דיברנו על המגע, האם הוא נעים? קר? חם? מה אנחנו עושים עם הבצק? מכניסים אותו לפה? לאאא. אנחנו יכולים לחורר, לגלגל, לשטח, לחתוך, להדביק, ועוד המון דברים אחרים. כל פעם שילבנו בפעילות כלי אחר: לפעמים הבצק פגש מקל ונהיה לנו ארטיק, לפעמים הבצק פגש חותכן והתחלנו לפרוס לחם להנאתנו. החזרה על הפעילות מאפשרת לנו להעמיק בכל פעם ולהוסיף נדבך על מה שכבר למדנו.

עוד דבר נחמד שנחשפנו אליו הוא גירי שעווה (crayons). חיזקנו את המוטוריקה העדינה ואת האצבעות שלנו: כיצד אוחזים? איך מציירים איתם? אילו צבעים הם בולטים וחזקים ואילו עדינים ובהירים? איך שומרים על הדף שלא יברח, יקרע או יתקמט?

**יום הולדת חגיגה נחמדת**

השבוע שושנה שלנו חגגה יום הולדת! שושנה היא חברה אהובה במיוחד, שעוזרת לנו הרבה ביום יום, ובמיוחד עובדת קשה בתקופות הסתגלות. לכן, יום ההולדת שלה הוא חגיגה מיוחדת שכל הגן משתתף בה. בשכבת הצעירים שרנו לה שירים, רקדנו, ובחצר הגשנו לשושנה את העוגה המיוחדת שהבוגרים הכינו לה מעדשים, אורז וקצת ירקות. צפינו בשושנה חוגגת על העוגה, ובסוף גם הגשנו לה מים קרירים וטעימים!

בשבוע הבא נתחיל ללמוד קצת על הסתיו!

**לסיום, כמה הודעות:**

**\-	איסוף עלים: **לכבוד הסתיו, נשמח אם תוכלו לאסוף עם הילדימות עלי שלכת ועלים ירוקים. אפשר לקחת שקית ולמלא אותה בדרך לגן!

**\-	שבלולים: **בנוסף – במסגרת הלמידה על הסתיו נרצה לגדל שבלולים בגן. לצורך כך, אם אתם נתקלים בשבלולים, נשמח אם תאספו אותם בקופסה מאוורת ונעימה, עם מים וקצת אוכל, ותביאו אתכם לגן. אם למישהו יש אקווריום מפלסטיק שקוף, נשמח ללוות לשבועות הקרובים – תאמו עם הקפטניות שלכם.

**\-	בגדים להחלפה: **בגן אנחנו מעניקות לילדימות חופש פעולה רב גם כאשר אנו מתעסקים בחומרים מלכלכים או מרטיבים – דוגמת חול, מים, וצבעים. לאט לאט, הילדימות ילמדו לשמור על הבגדים שלהם גם בפעילויות מלכלכות יותר, אבל בינתיים, נשמח אם תביאו יותר בגדים להחלפה, במיוחד לקראת הסתיו. לא נעים להישאר בבגדים רטובים!

\- **נוהל יום ראשון**: מזכירות כרגיל - סדינים נקיים ובקבוקים מלאים!

**מאחלות לכם שבוע רגוע ומלא באהבה,**

**צוות הצעירים – גבי, חולוד, אלינור, חווה, תמר וחן**

## **שכבת הבוגרים**

אחרי חודש בבית, חזרנו לגן בשמחה ונכנסנו ישר לעניינים: החצר שלנו הייתה פעילה לאורך כל היום – התרפקנו על שעות השמש כהכנה לימים גשומים שאולי לא יאפשרו לנו לנצל אותה באותה המידה; רקדנו במפגשים; החלפנו חוויות עם החברימות; וכמובן נהנינו מהארוחות המוכרות של הגן.

עזרנו לחברימות שעוד קצת התקשו – חשבנו ושאלנו: מה קשה לכם? איך נוכל לעזור לכם? עבדנו על מעגלי החיבוקים שלנו – בדקנו: האם החבר/ה רוצה חיבוק? האם החיבוק נעים לי? האם החיבוק נעים לחברימות? התוצאה הייתה שעד סוף השבוע, כל החברימות כבר מרגישים נוח מאוד זה עם זה בגן.

**שושנה בת 6**

ימי הסגר המחישו לנו שחברות מגיעה בכל הצורות, הצבעים והגדלים. הטיפול המסור בצמחי הגן מול הביקורים התכופים לטיפול בשושנה שלנו ריגשו אותנו מאוד והוכיחו שאנחנו קהילה אכפתית ומלאת אמפתיה לאלה המשמחים אותנו. לכן נאמר תודה לכם, לילדימות וכמובן לשושנה ששמרה על הגן חי גם בהיעדרנו. מה גדולה הייתה שמחת הילדימות כשחזרו וגילו שבדיוק השבוע שושק'ה חוגגת יום הולדת 6! במהלך השבוע דיברנו הרבה על שושנה – איזו מן תרנגולת היא? מה היא אוהבת לאכול? מדוע היא מסתובבת הרבה בחצר הצעירים? מדוע לעתים היא נעלמת מהעין?

ביום שלישי התכוננו לחגיגה, ו"אפינו" לשושנה עוגות משגעות. חלק מהילדימות שמעו על יום ההולדת הקרב ובא, ונכנסו מיד לארגז החול להכין עוגת יום הולדת מיוחדת מחול – החברימות בחרו להכניס שוקולד, גזר, ומלפפון – שוקולד כי כולם אוהבים, והירקות כי שושק'ה אוהבת! ומה הם פיזרו למעלה? גרעיני פלפל! המטעם החביב על שושנה. המשחק המהנה משך עוד ועוד ילדימות, והיוזמים הזמינו אותם להצטרף ולעזור.

בנפרד, בכיתה, ביקשנו מחן את שאריות המטבח הטעימות ביותר. חן בחרה עבורנו מטעמים ששושנה אוהבת: מג׳דרה, לחם וטחינה להדבקת העיסה, וירקות לקישוט. חתכנו את הלחם לחתיכות קטנות ומזמינות. הוספנו את המג׳דרה, לשנו בעזרת הידיים וריככנו עם טחינה דביקה. את העיסה הכנסנו לקערה גבוהה, הידקנו היטב, הפכנו, הקשנו על התחתית והרמנו ממש כמו בחוף הים. מהקערה יצאה לנו עוגה גבוהה ויפה. לסיום קישטנו בירקות פריכים בדיוק כמו ששושנה אוהבת.

ביום רביעי, לפני שהתחלקנו לכיתות לסדר היום שלנו, התאספנו כולנו – השכבה כולה, לראשונה מזה זמן רב – על הדשא. במרכז המעגל הנחנו את העוגה של שושנה ושברנו לה עוד פינוק – ביצה טריה. שושנה הגיעה מהחצר של הצעירים ועטה על העוגה שלה בחדווה, לצלילי שירת הילדימות:

> **"היום יום הולדת,**
>
> **היום יום הולדת,**
>
> **היום יום הולדת**
>
> **לשושנה!"**

**מכות, שריטות ושברים**

השבוע שוב חזר השיח על שברים לשכבה שלנו – ליה הגיעה ביום שלישי עם גבס מוזר על היד. דיברנו על המכה הכואבת שליה קיבלה, ונוכחנו כמה הנושא קרוב לילדימות: כולם רצו לשתף בסיפורים על מכוה שקיבלו פעם דנו בסוגי מכות ותחושות כואבות – שריטה שורפת, מכה כואבת, עקיצה מגרדת.

התמקדנו במכה של ליה - התבוננו בזרוע שלנו, לחצנו והרגשנו את העצם. לפעמים כשהמכה חזקה העצם יכולה להשבר ממש כמו מקל. מה עושים כדי לחבר? בגן אנו משתמשים במסקינטייפ כשצעצועים נשברים. איך מדביקים עצם? קודם כל מגינים על היד, מכסים אותה בתחבושת העשויה גבס קשה. ואת החיבור עצמו עושה הגוף החכם שלנו, שמתקן את העצם השבורה. התפקיד שלנו הוא להיזהר ממכות נוספות ולתת לגוף הרבה כוח להתרפא: לאכול טוב, לישון טוב ולתת לעצם השבורה לנוח. אבל הכי טוב, זה פשוט לשמור על עצמינו ועל גופינו :)

ואיך מצליחים לתפקד עם יד אחת? פה נכנס התפקיד שלנו- חבריה לשכבה. אנו עוזרים ומקלים על הפעולות שבהן צריך 2 ידיים כמו לרוקן צלחת לפח, להתפשט, להתלבש ועוד... מדהים לראות כמה מהר אפשר להסתגל למגבלה וכמה הילדימות סביב ליה עדינים וזמינים לעזרה.

**סתיו, סתיו, סתיו**

השבוע כשהגענו לגן, הבקרים היו לפתע קצת קרירים. חלק מהילדימות אפילו הגיעו עם חולצות ארוכות וגרביים. הנושא פתח לנו שיח על לבוש ועל מזג האוויר המבלבל – בבוקר קריר ואחר כך כבר ממש חם. בדקנו מתי כבר חם לנו ואנחנו רוצים לפשוט את החולצה הארוכה. ראינו אילו סוגי בגדים לובשים הילדימות השונים. בשבועות הקרובים נעמיק בנושא דרך פרוייקט הסתיו שלנו: נדון במזג האוויר המתעתע וההולך ומתקרר, ובאופן שבו אנו מתאימים את הלבוש שלנו. נחכה ליורה, ונחשוב יחדיו מה אפשר לעשות כשיורד גשם. אילו חפצים ופרטי לבוש עוזרים לנו להישאר יבשים? ומה קורה לסביבה שלנו בסתיו?

כחלק מפרוייקט הסתיו שלנו, נחקור את השלכת, ולשם כך אנו זקוקים לשיתוף הפעולה שלכם: נשמח אם כולם יוכלו לאסוף עלי שלכת ולהביא עמכם לגן בימים ראשון ושני. מי שמגיעים לגן ברגל יכולים לאסוף בדרך עלים, ואפשר כמובן גם אחרי הצהריים לטייל ולמלא שקית בכל מיני עלים – ירוקים, חומים, צהובים, אדומים...

בנוסף, נחקור השנה את השבלולים. אורי הביא השבוע לגן שני שבלולים שקיבל מסבתא – אחד הורה ואחד תינוק. בגן מצאנו להם אקווריום, ניקינו אותו, מילאנו אותו בבוץ רטוב כמו ששבלולים אוהבים, וניסינו לחשוב כיצד להעביר את השבלולים. התבוננו היטב בשבלולים, וראינו שיש להם שני זוגות מחושים. ראינו כיצד הם נצמדים חזק לדפנות כלי הפלסטיק השקוף – הילדימות ביקשו שלא ננתק אותם בכוח, כי אולי זה לא נעים להם, ואם הם נדבקים כל כך חזק, כנראה שהם רוצים להישאר במקומם! לכן לקחנו את כלי הפלסטיק והנחנו בתוך האקווריום המוכן, וחיכינו שהשבלולים יעברו מרצונם לבית הנעים שהכנו להם.

האקווריום שלנו מוכן כבר לקבלת שבלולים נוספים – נשמח אם תאספו לנו עוד כמה שבלולים כשאתם נתקלים בהם בחצר או ברחוב. דאגו להם לכלי מאוורר, למים ולירקות, כדי שיהיה להם נעים עד שיגיעו לאקווריום שלנו.

**ואם כבר בהודעות ובקשות עסקינן:**

**\-	שעת הגעה לגן**: כפי שהודענו בקבוצה, מעכשיו השער יהיה פתוח עד השעה תשע. אנא אל תאחרו מעבר לשעה זו – אנחנו כבר מתחילות בסדר היום שלנו, והילדימות משתלבים הכי טוב בסדר היום כאשר הם נכנסים לזרימת היום בתחילתה. אם ישנם אילוצים, ניתן לתאם זאת עם המחנכות המובילות.

**\-	נעליים: **אין צורך יותר לחלוץ נעליים בכניסה לגן. אנחנו חוזרים לנוהל הנעליים הישן והטוב שלנו מלפני הקורונה – הילדימות ייכנסו עם נעליים ויחלצו אותן בפינה המיועדת לכך בכניסה לכיתות. בסוף היום, ינעלו את הנעליים לאחר הקימה מהשינה. בצורה זו נוכל לחזור לעבוד עם הילדימות על פעולת הנעילה והחליצה. שימו לב – אנחנו כמובן עוזרות למי שעוד נזקק לכך, אך בגן שלנו אנחנו מעודדות את כלל הילדימות לעצמאות, ופעולות אלה מתבצעות על ידם. לכן, בבחירת הנעליים, הקדישו מחשבה לא רק למראה ונוחות, אלא גם לנוחיות הנעילה – האם הילד/ה שלי יודע/ת כבר לפתוח אבזם? האם נוח להכניס את הרגל לנעל ללא סקוצ'ים?

**\-	תיקים: **כמו הנעליים, גם התיקים מנוהלים בעיקר על ידי הילדימות. מזכירות לארוז את התיק בצורה שתקל על הילדימות למצוא בגדים להחלפה במקרה הצורך, לארוז בגדים מלוכלכים בנפרד, או להוציא חיתול בקלות. אין צורך כבר בשקיות נפרדות לנעליים כיוון שלאלו מקום יעודי כעת בתוך הגן.

\- **נוהל יום ראשון**: מזכירות סדינים נקיים ובקבוקים מלאים!

**\-	מסכמות גם את בקשות הסתיו שלנו:  **נשמח אם תאספו עם הילדימות עלי שלכת ושבלולים!

**בברכת שבוע נעים ובריא לכולנו,**

**צוות שכבת הבוגרים:**

**אורטל, ימית, מיכל, רוני ושיר**
