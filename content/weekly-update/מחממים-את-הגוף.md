---
title: מחממים את הגוף
date: 2024-01-12T14:16:29.199Z
---
**הי הי לכל משפחות הגן שלנו,**

אנחנו כבר בהתרגשות מהשבוע האחרון שלנו במקלטים - בטוחות שגם אתם!

נתחיל מכמה הודעות לפני העדכון:

1. **פורום הורים**: הפורום בנושא יחסים בין אחים נדחה בשבוע ויתקיים ביום שני הקרוב, בשעה 20:00 בזום. מקוים לראותכם שם.
2. **חזרה לגן**: לקראת המעבר על הגן, עומרי יקיים בסוף הפורום גם מפגש הסבר מפורט יותר בו גם כמובן תוכלו גם לשאול שאלות אם יש לכם - מי שמגיעים לפורום מוזמנים להישאר, והיתר מוזמנים להצטרף - זה סביב 20:45. מעדכנות שבשבוע הבא נתחיל כבר לדבר עם הילדימות על החזרה לגן כדי להכין גם אותם. מצרפות כאן גם [טבלת הרשמה](https://docs.google.com/spreadsheets/d/1FQ8aRCvjA7uHMVtrHU9x_Q7e5HnshjtkVuQNilY4GKw/edit#gid=0) לסיוע בשינוע כל הציוד שלנו בחזרה לגן - עם הזמן הצטברו אצלנו עוד ועוד דברים, כך שנזדקק לעזרה בכך. ביום חמישי ב-16:00 נאסוף את הציוד מהמקלטים ונעביר לגן.
3. **הכינה נחמה**: אנחנו רואות בגן לא מעט ילדימות מתגרדים בראש - אנא הקפידו בתקופה זו על סירוקי כינים סדירים ואם צריך גם טיפול…
4. **זבובים ויתושים**: תלינו השבוע ברחבי הגינה ובמקלטים מלכודות זבובים ויתושים, מקוות שכולנו ניעקץ קצת פחות…

**שבת סגרירית נעימה,**

**עומרי, אחינועם וכל גן ילדי הטבע הדמוקרטי**

## השכבה הצעירה

הימים הפכו קרים, הבגדים מסורבלים והכל רטוב ומטפטף.

הגשם הרטוב מגיע לכל מקום, לבגדים לנעליים, למדרגות הכניסה למקלט שלנו.

במפגשים שלנו התעסקנו השבוע בבגדים שלנו: נעים וחמים במקלט ובחוץ קריר ורטוב.

מה מגן עלינו מהרוח והגשם? הקירות והדלת. וכשאנחנו בחוץ? המטריה שומרת עלינו מפני הגשם הרטוב, והשכבות של הבגדים והמעיל מחממים אותנו. כשרוב בחוץ, אפשר לשבת על הדשא והאדמה? זה נעים לנו להירטב? ומה נעשה כשנירטב? נחזור למקלט החמים ונחליף בגדים, כדי לשמור על הגוף שלנו חם ובריא.

ומה עם החיות? מה מחמם את החיות בטבע ומה שומר עליהן מפני הגשם. היכן הן מסתתרות? מדי יום הלכנו לבדוק את בתי החתולים שהכנו, ומאוד התרגשנו לגלות בפנים חתולים מתחממים להם! 

**מהלימון לימונדה**

השבוע שוחחנו מעט גם על בריאות וחולי. איך נוכל להתחמק מהחולי ולשמור על עצמינו בריאים? אז כמו שסיפרנו קודם, עסקנו לא מעט בלבוש שלנו, ששומר על הידיים והרגליים, האזניים והצוואר חמימים. אבל על הגוף שלנו אפשר לשמור בעוד צורות! למשל - לשבת קצת בשמש שיכולה לסייע לנו להתחמם ולייבש את הנזלת שמופיעה כשחולים וחשובה לנו גם לייצור של ויטמין די! אפשר לאכול ולשתות אוכל מלא בויטמינים מחזקים! מה למשל? פלפלים ופירות הדר שמלאים בויטמין סי. השבוע הבאנו קערה מלאה בלימונים אותם סחטנו יחד, מהלנו במים ושתינו יחד לימונדה טעימה חמצמצה- מתקתקה.

**בצק חלקלק!**

החומר שמלווה אותנו לאורך כל שבוע הוא הבצק, כלכך נעים והילדימות כל כך אוהבים אותו. אנחנו אוהבים להכין אותו יחד בתחילת השבוע: מערבבים קמח ומלח, מוסיפים קצת שמן ובהדרגה גם מים, ולשים עד שנוצר לנו בצק גמיש ורך.

השבוע הוספנו עניין לבצק הנעים שלנו: אחרי שסיימנו להכין אותו יחד טיפטפנו שמן על השולחן וראינו מה קורה לבצק שלנו ולכפות הידיים. לשנו ומרחנו, גילגלנו ומתחנו!

איך זה מרגיש?

זה חלק? זה רטוב?

**היום יום הולדת**

השבוע התחלנו את חגיגות ימי ההולדת בגן!

התרגשנו לראות את הילדימות משתפים פעולה, שמחים רוקדים ונהנים!

תחילת חגיגות ימי ההולדת הם עוד נקודת ציון שמסמלת לכולנו את השמירה על השגרה הכה חשובה לילדימות ולנו:) עם זאת, חגיגת יום הולדת היא דווקא הזדמנות לצאת מעט מהשגרה, והילדימות מתרגשים ממנה מאוד! ימי ההולדת הראשונים שלנו הם בקבוצה האדומה - קודם כל, חגגנו לטיטי הבובה יום הולדת! טיטי היא חברה מאוד אהובה בגן, וזו הייתה הזדמנות להכין את החברימות לאופן שבו אנחנו חוגגים ימי הולדת בשכבה הצעירה. הצהובימות כמובן עזרו לנו להכיר את החגיגה, כי הם כבר מתורגלים! בשבועות הקרובים נמשיך לחגוג לילידי תחילת השנה, עד שנשיג את לוח השנה…

בינתיים, נחכה לכם בגן ביום ראשון עם סדינים נקיים ובקבוקים מלאים. לקראת החזרה לגן - נחזיר ביום חמישי לכולם את השמיכות, זו נראית לנו הזדמנות מצויינת לכביסה! אנא שילחו עם הילדימות גם שקית בד ביום חמישי, כדי שנוכל לארוז לכם גם את השמיכות בצורה נוחה!

**שבת מנוחה,**

**צוות השכבה הצעירה - הילה, נעמי, שירז, גבי, ענבר, אלמוג, רוני ואורית**

## השכבה הבוגרת

אחד הדברים הכי כיפיים בגינת שולמן הוא עולם החי העשיר שגילינו כאן. מעבר לציפורים הרבה יותר מגוונות ממה שאנחנו רואות בגן, יש כאן קהילת חתולים עצומה, שבלולים ושאר זוחלים, הרבה חרקים (אולי קצת יותר ממה שהיינו רוצים, ראו ערך מלכודות זבובים ויתושים), וכפי שגילינו בשבועות האחרונים - גם הרבה קיפודים!

**הקיפוד 2.0 🦔**

בזמן שטיילנו בגינה השבוע, לפתע גילינו בין השיחים כדור קוצני במיוחד? מה זה הכדור הזה? זה בכלל לא כדור! זה קיפוד! הקיפוד כנראה נבהל מאיתנו כי מיד הפך לכדור קוצים, ממש כמו שמוליקיפוד! התבוננו בו וראינו איך כשהוא נושם, הקוצים שלו מתרחבים - ממש כפי שהבטן שלנו מתרחבת כשאנחנו נושמים עמוק. אבל… היינו קצת מודאגים כי אנחנו לא רגילים לראות קיפודים מסתובבים ביום - הם מעדיפים לרוב להסתובב בלילה. חשבנו שאולי הוא לא מרגיש טוב, וניסינו להבין איך אפשר לעזור לו: אולי נקח אותו לרופא? אולי נזמין את האמבולנס שלקח את החבר הקיפוד הקודם? שמנו אותו בארגז, נתנו לו נישנושים ומים וכיסנו אותו בשמיכה. התבוננו בו ונתנו לו לנוח, ושמחנו לראות שהוא קצת התאושש!

בדקנו גם מה קרה עם בתי החתולים שהנחנו בגינה בשבוע שעבר, ושמחנו לגלות שבבקרים ובימים הגשומים החתולים אכן מסתתרים בהם ומתכרבלים בתוכם! לצערנו בסופה שעוד שוצפת בחוץ עכשיו, הרוח העיפה מים גם לתוך הארגזים שהחלו להירטב - אבל אפילו כשבפנים כבר היה לח, החתולים עוד נהנו מהמסתור היחסי…

**ומה אנחנו עושים כשקר לנו?**

לובשים מעיל! אמרו הילדימות. חלק מהילדימות גם הוסיפו שאפשר גם ללבוש כובע, צעיף וכפפות. ניסינו לחשוב על עוד דרכים שבהן נוכל לחמם את הגוף שלנו. במפגשים ובפעילויות, רצנו וקפצנו כדי להתחמם. ובאחד הימים, מצאנו בגינה חובזות - שטפנו אותן, וחשבנו שבמקלט אנחנו גם לגמרי יכולים להכין מהן תה! הרתחנו מים בקומקום, השרינו מעט את עלי החובזה במים הרותחים, ואז קצת קררנו וערבבנו עם מים קרירים יותר כדי שגם אנחנו נוכל לשתות. הרגשנו איך קערת התה והכוס חמימה למגע, ואיך התה הטעים והריחני מחמם אותנו גם מבפנים!

**יום הולדת הנה בא**

עונת ימי ההולדת בגן סוף סוף נפתחה - איזו שמחה! החגיגות התחילו בקבוצה האדומה - והצהובימות נהנו לעזור לאדומימות ללמוד כיצד חוגגים: איך אומרים מזל טוב, איך רוקדים את השירים המיוחדים של המסיבה וכמובן מתי הזמן של העוגה :)

אחרי שסיימנו עם החגיגות  הזמנו את האדומים להתארח אצלנו, אבל הבנו שיש בעיה: המחצלת לא מספיק גדולה בשביל שתי קבוצות! אז מצאנו פיתרון ממש מגניב: התישבנו במעגל כל החברימות הצהובים, עשינו "טו-סיק א-חו-רה" בשביל להגדיל את המעגל, לקחנו מסקינטייפ ציבעוני וסימנו עיגול ענק - כך כולם יושבים יחד ויש מספיק מקום לכל הכתומים! במפגש גם רקדנו במעגל על הפס האדום וניסינו לרקוד עליו את "הסוס הלבן". היה כיף ומצחיק!

לאחר מכן הגיעו החגיגות גם לכחולים: הצהובים לשעבר שמחו להדגים ליתר הכחולים את השירים החדשים, וכולנו צחקנו מהברכות שכתבו החברימות!

בשבוע הבא נתחיל להתכונן למעבר בחזרה לגן, וכמובן נמשיך לחגוג!

בינתיים, נחכה לכם בגן ביום ראשון עם סדינים נקיים ובקבוקים מלאים. לקראת החזרה לגן - נחזיר ביום חמישי לכולם את השמיכות, זו נראית לנו הזדמנות מצויינת לכביסה! אנא שילחו עם הילדימות גם שקית בד ביום חמישי, כדי שנוכל לארוז לכם גם את השמיכות בצורה נוחה!

**שבת מנוחה,**

**צוות השכבה הבוגרת: חוה, מיכל, מייקי, נגה, עמנואל ולין**