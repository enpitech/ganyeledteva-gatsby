---
title: "חג המים, הקציר - והטרקטורים!"
date: "2020-05-30T17:14:59+03:00"
---

חג אדמה שמח,

אנחנו כבר מורגלים למדי לשגרה החדשה שלנו, ומרגישים די נינוחים בגן החדש-ישן שלנו. לאט לאט מתחילים להחזיר לגן נהלים ומנהגים מלפני הקורונה:

1. **אוספים נוספים** - אנחנו עדיין ממשיכים במתווה הנוכחי, אך מבינים את הצורך באוספים נוספים בסוף היום. לכן, החל מיום א', יוכלו להגיע לגן מטפלות/ סבים סבתות. עם זאת, הם לא יוכלו להיכנס לגן. אנחנו נוציא את הילדימות אליהם. בהזדמנות זו, מזכירים לכם לשלוח הודעה על איסופים אחרים בסוף היום. בבוגרים יש לשלוח הודעה לחולוד. בצעירים יש לשלוח הודעה למיכל/אורטל בהתאם לקבוצה.
2. **תורנות שושנה** – עד לפני הקורונה ניהלה שכבת הבוגרים תורנות טיפול בשושנה בהצלחה רבה. כעת אנו פותחים אפשרות זו לכל קבוצות הגן, החל מהשבוע הבא.

\- מה זה אומר?

שוש'קה שלנו נשארת לבדה בסופ"ש, וחשוב שנדאג לה לאוכל ולשתייה. לכן, בכל סופש ילד/ה אחר/ת נרשמים לתורנות שושנה, ומגיעים לתת לה (קצת!) אוכל ושתייה. מנסיוננו, זוהי חווייה נהדרת ומעצימה לילדימות, שמקבלים לידיהם אחריות לדאוג לשושנה, להאכילה ולארח לה קצת חברה.

\- כיצד נעשה זאת?

נרשמים [בטבלה הזו](<Ahinoam Hananya 	 Wed, May 27, 8:39 PM (3 days ago) 	 to me   https://docs.google.com/spreadsheets/d/1qJJOTdRtdufDWyAgHlBUJ3VoQJn9KjXjPeD49bsBXTc/edit#gid=0>). דואגים לקחת יום קודם לכן את המפתח לשער מהמטבח (המפתחות תלויים במטבח מעל מכונת הקפה, עם צרור מפתחות של תרנגולת). ביום ראשון מחזירים את המפתחות למטבח.

\- מה שוש אוכלת?

דגנים וקטניות קטנות, וירקות חתוכים (אוהבת במיוחד זרעים של פלפלים) - לא יותר מחופן אחד של מזון, אחרת כל המזון הזה הופך לקקי בלתי נשלט...

נשמח לראות גם את שכבת הצעירים משתתפת במסורת!

3. **ציוד אישי**- הגן שלנו ענק, ויש בו המון ציוד. קשה לנו מאוד לשמור על ציוד אישי מהבית כמו סיכות ראש, משחקים קטנים, תכשיטים וכדומה. מצד שני אנחנו מבינים שזה מבאס לאבד דברים.

אנחנו מאוד שומרים ומקפידים לשמור על הציוד, במיוחד הציוד הקבוע בגן (בקבוקים, מוצצים וכו'). ציוד אישי מהבית - עדיף שלא יגיע לגן ואם בכל זאת הגיע, חשוב להדגיש בפני בהילדימות את האחריות האישית שלהם לציוד, ולהזכיר להם את הסיכון שבהכנסת ציוד אישי לגן - יתכן והוא ילך לאיבוד. בכלל, מומלץ שלא להביא לגן דברים שחשובים לכם במיוחד :)

**שבת שלום ושבוע טוב!**

**אחינועם וכל צוות גן ילדי הטבע הדמוקרטי**

## **<br/>**שכבת הצעירים

בשבועות הראשונים אחרי החזרה מהקורונה התמקדנו בחזרה לשגרה ויצירת סדר יום קבוע שהילדימות יכולים לחוש בו בנוח. היום הילדימות כבר נכנסים ל"אזור הסטרילי" ומיד מניחים את התיק, חולצים סנדלים, לוקחים בקבוק ורצים פנימה – כל אחד ואחת לחלל שלהם – ומזכירים לנו בעצמם לעצור בתחנת האלכוג'ל לחטא ידיים.

אחרי שנכנסנו לשגרה החדשה, התחלנו לגלות מחדש את הגן שלנו. עם השרב, חזרו גם שולחנות המים, וההתרגשות היתה גדולה… בהתחלה השפרצנו קיפצנו והשתוללנו. עם הימים למדנו לחלוק את השולחנות, להתבונן מסביב ולשאול את החברימות: האם זה בסדר שנשפריץ עכשיו? לא כולם אוהבים שמשפריצים עליהם.

בעזרת כלים קטנים וגדולים העברנו קצת מים ממקום למקום וארגז החול השתדרג כשהגיעו אליו מים לטובת בוץ קריר ונעים. חגיגת המים הגיעה לשיא בחגיגת השבועות, אז ממטרה חגיגית ומסתובבת השפריצה עלינו מים וציננה אותנו, וכמובן שקינחנו באבטיחים קפואים - מסיבת מים אמיתית!

**חג הטרקטורים**

את שבועות חגגנו לא רק כחג המים, אלא גם כחג הקציר. וכיצד חוגגים קציר במאה ה-21? בעזרת הכלים שעוזרים לנו במלאכה, ובראשם, הטרקטורים! דיברנו הרבה על מה שהטרקטורים מסוגלים לעשות.

קראנו את הסיפור על שאול הטרקטור מאת גידי וענת גוב.

> "פעם אחת היה טרקטור קטן אדום, עם גלגלים צהובים, שקראו לו שאול..."

התבוננו בתמונות וראינו איזה דברים שאול יכול לעשות ואיזה דברים הוא לא יכול. תירגלנו את הקולות השונים שבני משפחתו משמיעים והחלטנו שאנו יכולים להיות טרקטורים לכמה רגעים. יצאנו למסע בדמיון כטרקטורים התגלגלנו בעזרת הגלגלים הגדולים, בעזרת שתי כפות ידיים שהפכו לכף גדולה אספנו אדמה לחה, האצבעות עזרו לנו ליצור מחרשה ואיתה חרצנו חריצים ארוכים ועמוקים. באמצעות הכף הקדמית הגדולה שלנו הזזנו גבעות של חול ממקום למקום.

התבוננו גם בטרקטורים השונים ב"טרקטור בארגז החול" מאת מאיר שלו, וראינו מה הטרקטור האדום יודע לעשות – לחרוש, לגרור, לשדד, לפזר...

**קישוטים מן הטבע**

עוד קשרנו את חג השבועות לטבע, שהרעיף עלינו שלל מתנות – עלים ופרחים אביביים וקיציים. בעלים שרובכם אספתם בדרך לגן והבאתם אתכם, השתמשנו במהלך השבוע לשלל עבודות בחומרים – חימר, בצק, והדבקות, ובחגיגת השבועות הם שימשו אותנו לקישוט הגן שלנו – כל הילדימות נכנסו לחלל דרך שער עלים ופרחים שעיטר את אחד מ"וילונות הקורונה" שלנו.

יחד עם הילדימות, התבוננו בעלים ומיששנו אותם - היו המון סוגים: חלקלקים, מחוספסים, עדינים, עבים, גמישים, משוננים, עגולים ארוכים וכל מיני צורות. היו גם המון גוונים של ירוק, וקצת חומים וסגולים. הילדימות שמו לב גם שיש עלים שאם מנפנפים בהם, נושבת רוח נעימה על הפנים.

**תבלין השבוע **

הצמח שהכי כיכב השבוע היה הרוזמרין, שנכנס אלינו ביום ראשון ומאז ניחוחו שורה על כל הגן. הילדימות התרגלו לריח והתעניינו בעלים המיוחדים שלו, המחטים הדקיקים והקוצניים .. ממש כמו קוצי הקיפוד. ניסינו להוריד את המחטים אחד אחד וליצור ערימה קוצנית.

הכנסנו גם את החימר לפעילות וגילינו שנורא כיף לנעוץ אותם בחימר הרך. לכבוד חג השבועות חשבנו כיצד נוכל לקחת את התבלין הזה הביתה: אולי ביד, אולי בשקית, אולי בקערה? כל אחד מהחברימות קיבל כדור של חימר, למדנו לעשות גומה עם האצבע ולהרחיב אותה. גילינו שברגע שאנו צובטים את דפנות החימר נוצרת קערה. הילדימות בחרו איך הם רוצים לשלב את הרוזמרין - בנעיצת הגבעול, המחטים, או במילוי הקערה.

<br/>

# הפינה הכחולה

השבוע התחלנו להכיר את תנועת האחוות שלנו – הפילים והקיפודים. הפילים החלו לצעוד לאט ולרקוע. הקשבנו לשיר [הפיל ](https://youtu.be/96-j4vwEip0)/ תנועחיה. תירגלנו מקצבים איטיים ומהירים וצעדים רועשים ושקטים.

הקיפודים תירגלו גילגולים ככדורים קופצניים. הקשבנו לשיר "[הקיפוד רוצה לרקוד](https://www.youtube.com/watch?v=P04h4oKHh-Q)". ניהלנו שיח - למה לא רוצים לרקוד עם הקיפוד? הוא קוצני… הילדימות הציעו רעיונות שיקלו על חבריו של הקיפוד לרקוד ולחבק אותו. אולי נכסה אותו בשמיכה/מעיל?

**טקס מזרנים**

אנחנו אוהבים טקסים! במיוחד את טקס המזרנים שלנו!

את חלוקת המזרנים אנו מבצעים יחד: מוציאים את המזרנים אחד אחד, מסתכלים על צבע הסדין ומודיעים למי הוא שייך. ומה קורה כשיש ילדימות על מזרנים? הם קופצים... בעזרת השיר [פופקורן ](https://youtu.be/DBYjZTdrJlA)אנו משחקים משחק קפיצה/ישיבה כשהשיר מתנגן אנו קופצים וכשהשיר פוסק אנו יושבים.

<br/>

# הפינה הצהובה

השבוע התחלנו לייצב את החלוקה שלנו לאחוות – בין היתר, התחלנו ללמוד על החיות השונות שלנו. הקואלות חבקניות – הן אוכלות עלי אקליפטוס הנמצאים גבוה על העץ, ולכן הן צריכות לדעת לחבק את העץ חזק ולטפס עליו. התבוננו בעלי האקליפטוס הארוכים, הרגשנו כיצד הם מדגדגים אותנו ונזהרנו לא להניף אותם חזק מדי, כדי לא לפגוע בחברימות להם אולי זה לא נעים. למדנו בזהירות לחבק את העמוד שנמצא בכיתה הצהובה – כמו שהקואלה מחבקת גזע עץ.

הסוריקטות למדו לעמוד על קצות האצבעות ולהתמתח, להביט רחוק רחוק, ולנסות לראות כמה שיותר רחוק. הסוריקטות הן חיות שחיות יחד בקבוצה, ושומרות זו על זו, וגם אנחנו שוחחנו על כך שאנחנו שומרים על החברימות שלנו ונזהרים זה על זו.

**טקס מזרנים**

לפני ארוחת הצהריים, אנחנו מתאספים בכיתה לטקס מזרנים. אחד אחד אנחנו מוציאים מזרן, שואלים למי הוא שייך, ולאיזו אחווה. הילדימות מתיישבים על המזרנים ומחכים שלכו-לם כבר יהיה מזרן לשבת עליו. ואז מגיע החלק הכיפי באמת – הזמן שלנו קצת לשיר ולרקוד על המזרנים. לצלילי "[I Want to Break Free](https://www.youtube.com/watch?v=f4Mc-NYPHaQ)" אנחנו יכולים קצת לקפוץ, לרקוד, ולדמיין שאנחנו מתופפים או מנגנים בגיטרה או בס. את כל זה אנחנו עושים תוך ניסיון להישאר בגבולות המזרן שלנו בלבד, מבלי לדרוך על מזרנים של חברימות – לא כולם אוהבים אורחים במזרן! לבסוף, אנחנו קצת נרגעים במזרנים, מחלקים שמיכות ומרגישים כיצד נעים לנופף אותן בעדינות על הפנים. ומשם – לארוחת צהריים! בתיאבון, ומנוחה נעימה!

**שיהיה שבוע טוב לכולנו,**

**אורטל, אלינור, ימית ומיכל**

**<br/>**

## שכבת הבוגרים

השבוע פתחנו את הבוקר שלנו בחצר עם שירי שבועות כיפיים במיוחד, ויצרנו לעצמנו טקס נפלא! כל מי שמגיעים בבוקר הולכים לשטוף ידיים, מניחים את הבקבוק בסלסלה המתאימה ויתר החברימות מברכים את הנכנסים החדשים ומזמינים אותם להצטרף לעבודה בחומרים. חלק מהילדימות בוחרים לפתוח את הבוקר דווקא בחלק שלנו של החצר, ואחרים נהנים מהגשת החומרים.

במסגרת העבודה שלנו באחוות, התחלנו להתייחס לתכונות המאפיינות את החיות השונות שלנו. אנחנו שומעים את השיר השכבתי החדש שלנו: “[I Like to Move it](https://www.youtube.com/watch?v=hdcTmpvDO0I)” מ"מדגסקר 2", בו מופיעות כל חיות האחוות – הפינגווינים, הציפורים, האריות והטיגריסים. התחלנו להתנסות בלנוע כמו החיות השונות – הליכת פינגווינים מצחיקה, התגנבות אריות וטיגריסים וקפצוצי ציפורים.

**פעילות בקבוצות קטנות**

התנסינו השבוע בחומר מיוחד, עשוי מקמח ושמן- חול ירח נעים ומרגיע. בתוך החול הסתתרו להם כל מיני חפצים, והילדימות היו צריכים למשש ולחשוף מה מסתתר בפנים.

פעילות נוספת של חשיפת חפצים מסתתרים הייתה פעילות ביצי הקרח שלנו – כל אחד קיבל ביצה אותה הרטיבו הילדימות במים וניסו להמיס כמה שיותר מהר, כדי להגיע לדברים שמסתתרים בפנים. ראינו שהקרח שקוף, ומאפשר לנו לראות מה נמצא בתוכו. הוא קר למגע ונעים בשעות החמות, אבל לא לכולם נעים להחזיק אותו לאורך זמן – זה ק-פ-וא!

לכבוד חג השבועות הילדימות התנסו בחימר במהלך השבוע. תחילה הם שיחקו בחימר בצורה חופשית - מיששו והרגישו את החימר. יש כאלה שממש אהבו ויש כאלה שפחות התחברו, לקראת אמצע השבוע גלגלנו את החימר לכדור ולמדנו איך לעשות גומה, לחצנו עם האגודל וראינו שנוצרה לנו קערה קטנה. חילקנו ענפי רוזמרין, והילדימות הריחו ומיששו אותו, ובחרו כיצד להשתמש בו: אולי לנעוץ? לפזר? למעוך? בסוף התקבלה קערת טנא מיוחדת מחימר, מקושטת ברוזמרין וקישוטים אחרים מהטבע שהילדימות הביאו מהבית.

עוד בהכנות החג, הכנו שלט לכבוד השבועות, אותו קישטנו במיני אוצרות מהטבע. את העלים, הפרחים והתבלינים הדבקנו בעזרת דבק פלסטי. החברימות כמנהגם גם נהנו למרוח את הדבק על הידיים. הרגשנו כמה זה דביק, ונתנו לדבק להתייבש. הרגשנו איך הדבק המתייבש עושה תחושה קרירה בידיים, ולבסוף קילפנו אותו מהידיים והרגשנו כמה זה נעים ומדגדג!

**טרקטורים!**

לכבוד חג הקציר, דיברנו רבות השבוע על טרקטורים, עבודתם ומאפייניהם. השתמשנו בטרקטורים שלנו בארגז החול וגם באדמה, צבענו יחדיו טרקטורים, וגם קראנו את הספר "שאול הטרקטור" מאת גידי וענת גוב, וראינו איזה פעולות הטרקטור יכול לעשות שילדימות לא יכולים לעשות – וגם להיפך.

**מסיבת שבועות**

את הבוקר פתחנו בכיתה, שם הכנו את הטנא שלנו. מי שסיימו יצאו למסיבת חצר נעימה. אכלנו ארוחת בוקר חגיגית על המחצלת, כל החברימות ביחד, כאשר מנגינות הנעימו לנו את הארוחה.

אחרי ארוחת הבוקר החגיגית עשינו מסיבת שבועות: השמענו שירים ורקדנו. באמצע החצר הצבנו ממטרה מסתובבת שהרטיבה אותנו ועשתה לנו מסיבת מים כמנהג חג השבועות! החברים נהנו לרקוד ולקפץ סביבה ולהירטב מכף רגל ועד ראש! ואפילו דאגנו להשקות את העציצים שלנו שלא יהיו צמאים!

<br/>

# הפינה הורודה

אחי העבירה לנו מפגש השבוע, וזה היה ממש מרגש! היא הראתה לנו את החיטה: פתחנו אותה והרגשנו את הגרגרים. מיששנו ותהינו איך זה הופך לקמח? הילדימות הציעו רעיונות וכולם ממש צדקו! בסוף דיברנו על מה שאפשר להכין מהקמח: הילדימות זרקו מלא רעיונות, אבל מה שהכי סקרן אותנו זה איך מכינים קמח עם רוזמרין!

<br/>

# הפינה האדומה

במפגשים השבוע הכרנו חפץ חדש שנקרא מגל: בעזרת המגל קוצרים את התבואה. למדנו שהוא חד כמו סכין והוא גדול ממש ועוזר לחקלאים בעבודתם הנאמנה. הילדימות הוסיפו והרחיבו שגם טרקטור יכול לעזור לחקלאי לקצור את התבואה, למדנו איך הקמח נוצר ומה הוא עובר, מקצירת החיטה וטחינת החיטה ועד האריזה והאפייה!

**שבוע טוב לכולם!**

**זיו, חולוד, טניה ותמר**
