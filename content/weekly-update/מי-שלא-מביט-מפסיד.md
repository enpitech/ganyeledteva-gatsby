---
title: מי שלא מביט מפסיד
date: 2024-02-08T18:19:22.026Z
---
**הי הי לכל משפחות הגן שלנו,**

1. **פרידה מחיתולים**: ביום שני 12.2.24 תתקיים הרצאה של אחינועם על תהליך הפרידה מחיתולים. ההרצאה מומלצת לכל מי שבתהליך גמילה או לקראת תהליך, והיא שמה דגש על האופן שאנחנו רואות את הפרידה מהחיתול ואיך היא משתלבת בכל הגישה שלנו בגן… ההרצאה תתקיים בשני הקרוב בשעה 20:00 בזום. נשלח לכם במייל טופס הרשמה להרצאה. מזכירות שהרצאה מותנית בהשתתפות של 10 הורימות לפחות.
2. **יום המשפחה**: זהו אחד החגים האהובים עלינו בגן, ומדי שנה אנחנו בוחרות להקדיש אותו דווקא למשפחה המורחבת. השכבה הבוגרת מכינה מדי שנה מסיבה אליה נזמין סבא וסבתא (או הרכב אחר של שניים, כמובן, כל משפחה וההרכב שלה). המסיבה תתקיים ביום שישי הקרוב -16.2, מקוות שכבר שריינתם עם סבאסבתא. זהו יום פעילות כמעט רגיל בגן: נבקש ביום זה לאסוף את השכבה הצעירה מעט מוקדם יותר - עד 11:30. הבוגרימות יישארו להכין את הגן וב-12:00 יקבלו את פני סבא וסבתא ויובילו אותם בתחנות פעילות שונות ברחבי הגן.

   3. **בחירות**: ב-27.2.24 יתקיימו בחירות ברשויות המקומיות. זהו יום שבתון ולכן ביום זה הגן לא יפעל.

**שבת נעימה,**

**עומרי, אחינועם וכל גן ילדי הטבע הדמוקרטי**

## השכבה הצעירה

אז אחרי ימים רבים של גשם, חורף וקור הפתיעו אותנו השבוע כמה ימים בהירים שמשיים וחמימים במיוחד. ניצלנו את קרני השמש המבצבצות ויצאנו לחצר בהתרגשות רבה! קילפנו את כיסוי ארגז החול שהיה מלא במי גשמים ובעזרת כלי ארגז החול פינינו את המים ומיד הילדימות קפצו לתוך ארגז החול ונזכרו בכמה כייף לשחק בו! מתוך בית העץ יצא הג׳ימבורי שהסתתר לו מפני הגשם וזו היתה חגיגה גדולה לכל הילדימות! כמה שמחה!

טו בשבט אמנם עבר כבר לפני שבועיים, אבל מבחינתנו השיח על תהליכי הצמיחה וההנבטה הוא בלתי נגמר. השבוע הילדימות ערכו ניסוי, בו שתלו שיני שום קטנות לתוך האדמה. החברים הקפידו לדאוג שהאדמה לחה מספיק בכל יום והתרגשו לגלות אחרי מספר ימים שמבצבץ לו ניצרון קטן וירקרק שקצת דומה לבצל ירוק:)

שאלנו את הילדימות אילו פירות יבשים הם מכירים, וממה הם עשויים?:) למה הם יבשים? ומה הטעם שלהם? מה קרה להם שהם יבשים? ומה יקרה אם נרטיב אותם? לקחנו צימוקים קטנטים והכנסנו אותם לתוך כוס עם מים. התבוננו יום ויומיים למחרת ומה גילינו? הצימוק כבר לא צימוק! הוא ממש לא מצומק! הצימוק הפך לענב שוב:)

**ציור בסלק**

השבוע לכיתה הגיע סלק. לא סלק חתוך, מקולף ומבושל כמו שאנחנו אוהבים בארוחת צהריים, אלא סלק שלם. מה נעשה איתו, תהינו. החלטנו לראות האם כמו שהוא צובע לנו את האצבעות, הוא גם יכול לצבוע דף? קילפנו, חתכנו למקלות וניסינו לצייר על דפים לבנים - ממש כמו צבע, הסלק צבע את הדף הלבן בפסים ועיגולים ורודים! איזה כיף! קצת נשנשנו וקצת קשקשנו, ולבסוף יצאו לנו דפים עם עיטורים ורדרדים יפהפיים!

ניפגש ביום ראשון - לא לשכוח בגדים ספייר, מגבונים לחודש פברואר אם טרם הבאתם, סדינים נקיים ובקבוקים מלאים!

**שבת מנוחה,**

**צוות השכבה הצעירה - הילה, רון, נגה, יהודית, נעמי, שירז, גבי, ענבר, אלמוג ורוני**

## השכבה הבוגרת

השבוע המשכנו לעסוק בעצים ובצמחים. חשבנו אילו עוד דברים העצים נותנים לנו, מה אפשר לעשות עם עצים, ומה אנחנו צריכים לעשות כדי לתת לעצים גם קצת בחזרה. קראנו את "העץ הנדיב" (של סילברסטין), וחשבנו: האם זה יפה שהילד רק לוקח מהעץ עוד ועוד? קצת התעצבנו שבסוף הספר נותר רק גזע קטום מהעץ שהיה פעם יפה ומצל.

גם בגן ניסינו לחשוב מה עשוי מעץ ומה לא. למשל, בחצר ישנם בתי העץ והדק - הם עשויים עץ. גם חלק מהקוביות שלנו עשויות מעץ, והרגליים של השולחנות. יש לנו משחקים מעץ ואפילו פאזלים מעץ. חשבנו, שאם ניקח יותר מדי עצים, בסוף, כמו בספר, גם לנו לא יישאר צל וירוק ופירות וכל הדברים הנהדרים שהעצים נותנים לנו. מה אנחנו יכולים לעשות? אנחנו יכולים לשמור על החפצים שלנו מעץ, כדי שלא יישברו וייהרסו, ולא נצטרך לקנות חדשים. ואנחנו יכולים גם לטפח את העצים שלנו ולנטוע חדשים!

עשינו הרבה פעילויות שתילות בשבוע האחרון - הגשם הותיר את האדמה רטובה ונוחה לשתילה. חשבנו, עדיף לשתול את השתילים שלנו בתוך הכיתה או בחצר? חלק מהחברימות נזכרו שהצמחים גם זקוקים לשמש, והחלטנו שטוב יותר לשתול בחוץ.

איזה ציוד אנחנו צריכים בשביל לשתול? שתיל , מעדר, את חפירה, מזלף-משפך, מים, זוג ידיים חרוצות... דמיינו שאנחנו לוקחים את הכלים שלנו על הכתף, וצעדנו לנו לחצר לצלילי "[כך הולכים השותלים](https://www.youtube.com/watch?v=dUWFRpdnHSM)". אז איך שותלים? שמענו את השיר "[עץ חדש נולד](https://www.youtube.com/watch?v=fxsINVc-Doc)", וגם אנחנו ניסינו: לחפור גומה בעזרת מעדר/את, הנחנו את השתיל, כיסינו באדמה, טיפה הידקנו והשקינו.

אז מה שתלנו?

בשבוע שעבר התחלנו במפעל הנבטות: הנבטנו קצת שום, קצת בצל. ועכשיו הנחנו אותם בגומות שהכנו, כיסינו והשארנו רק את הגבעול מציץ. שתלנו גם כמה שתילים שלא נלקחו הביתה בשבוע שעבר, שיהיה לנו נעים וצבעוני בעיניים!

בסיום כל מפגש הזכרנו לילדימות שכל מה שאנו צריכות זה [לפקוח את העיניים ולהסתכל סביב](https://youtu.be/2ld48DxIQ_U) מדהים כמה יופי אנו מפספסות. נלמד לעצור, לנשום ולחפש את הטוב והנעים לנו. ממליצות גם לכם בבית למצוא הזדמנויות לעצור, להביט סביב וליהנות מהיופי!

**ניסוי - מיבש לעסיס**

באחד הימים הבאנו קצת צימוקים - טעמנו בזהירות כמה צימוקים, ואת היתר הנחנו בקערה שקופה כדי לראות מה קורה להם. אחרי כמה ימים חזרנו והבטנו בקערה, ומה גילינו? הצימוקים התנפחו והתנפחו, ועתה הייתה להם צורה של ענבים! הצימוקים ספגו מחדש את המים שהוציאו מהם בתהליך הייבוש. טעמנו וחשבנו: זה טעם של ענבים או של צימוקים?

**שעועית ירוקה**

בימי רביעי הוספנו לתפריט תוספת טעימה וטרייה - שעועית ירוקה! בכל יום שלישי מגיעה לשכבה הבוגרת שקית ע-נ-ק-י-ת של שעועית ירוקה טרייה. הילדימות עוזרים בהכנת ארוחת הצהריים של הגן, בכך שהם מכינים את השעועית הירוקה לבישול, מנקית אותה, קוטמים לה את הקצוות. חקרנו קצת את התרמילים של השעועית, פתחנו חלק מהם והתבוננו בפנים. זה הזכיר לנו את התרמילים שמצאנו בגינת שולמן, ובתוכם מנמנמים זרעים קטנים שרוצים יום אחד להפוך לעצים בפני עצמם!

**דבק צבעוני**

יום אחד כשהגענו לשולחן היצירה הרגשנו ניחוחות חזקים ונעימים עולים ממנו. התקרבנו וראינו שעל השולחן דבק ומגוון תבלינים - קינמון, פפריקה, כורכום, כמון… כל אחד בצבע קצת אחר וריח ממש אחר! רחרחנו, קצת טעמנו, ולאחר מכן ערבבנו  עם הדבק, וקיבלנו דבקים בשלל צבעים וריחות! הילדימות השתמשו בדבקנים, מרחו את הדבק הצבעוני על הנייר ויצרו יצירה ריחנית במיוחד! היה כיף להשתמש ברוב החושים שלנו בפעילות הזו 🙂

**סלק ורוד**

השבוע לכיתה הגיע סלק. לא סלק חתוך, מקולף ומבושל כמו שאנחנו אוהבים בארוחת צהריים, אלא סלק שלם. מה נעשה איתו, תהינו. החלטנו לראות האם כמו שהוא צובע לנו את האצבעות, הוא גם יכול לצבוע דף? קילפנו, חתכנו למקלות וניסינו לצייר על דפים לבנים - ממש כמו צבע, הסלק צבע את הדף הלבן בפסים ועיגולים ורודים! איזה כיף! קצת נשנשנו וקצת קשקשנו, ולבסוף יצאו לנו דפים עם עיטורים ורדרדים יפהפיים!

ניפגש ביום ראשון - לא לשכוח בגדים ספייר, מגבונים לחודש פברואר אם טרם הבאתם, סדינים נקיים ובקבוקים מלאים!

**שבת מנוחה,**

**צוות השכבה הבוגרת: חוה, לילה, מיכל, מייקי, נגה, עמנואל ולין**