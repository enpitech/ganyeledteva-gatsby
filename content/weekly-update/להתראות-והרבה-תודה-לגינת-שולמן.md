---
title: להתראות והרבה תודה לגינת שולמן
date: 2024-01-19T10:45:28.229Z
---
**הי הי לכל משפחות הגן שלנו,**

השבוע ארזנו בהתרגשות את הציוד שלנו לקראת החזרה לגן, התרפקנו על כל מה שאנחנו אוהבות במקלטים ונזכרנו בכל מה שאנחנו אוהבים בגן, כהכנה לחזרה לגן. המון תודה לכל המתנדבים שעזרו לנו לעבור בחזרה בקלילות!

ביום ראשון כבר ניפגש בגן! מזכירות ש:

1. **ביום ראשון**: שעות הגן יהיו 8:00-16:00 לכלל הגן, על מנת לתת לילדימות ולצוות רגע זמן התאקלמות. בהמשך השבוע נחזור כבר לשעות הרגילות: הגעה ב-7:45 (עד 8:30 בצעירים, עד 9:00 בבוגרים) וסיום ב-16:30, אבל שימו לב שחלק מהילדימות עשויים להזדקק למעט יותר זמן התאקלמות ויתכן ונבקש מחלקכם להגיע מעט יותר מוקדם לאיסוף בימים הראשונים.
2. **יום המשפחה**: זהו אחד החגים האהובים עלינו בגן, ומדי שנה אנחנו בוחרות להקדיש אותו דווקא למשפחה המורחבת. השכבה הבוגרת מכינה מדי שנה מסיבה אליה נזמין סבא וסבתא (או הרכב אחר של שניים, כמובן, כל משפחה וההרכב שלה). המסיבה תתקיים ב-16.2, ונשלח אתכם בימים הקרובים הזמנה רשמית, אבל הכינו את סבא או סבתא, הדוד או הדודה לתאריך. זהו יום פעילות כמעט רגיל בגן: נבקש ביום זה לאסוף את השכבה הצעירה מעט מוקדם יותר - עד 11:30. הבוגרימות יישארו להכין את הגן וב-12:00 יקבלו את פני סבא וסבתא ויובילו אותם בתחנות פעילות שונות ברחבי הגן.



**שבת סגרירית נעימה,**

**עומרי, אחינועם וכל גן ילדי הטבע הדמוקרטי**



השכבה הצעירה

השבוע עצרנו כדי להיפרד מהמקלטים שהתארחנו בהם בחודשים האחרונים. המקלטים שאיפשרו לכולנו, המשפחות הצוות והילדימות לקיים שגרה גם בתקופה הלא פשוטה שעברה עלינו.

**תודה!**

התחלנו בלהודות למקלטים ולגינת שולמן היקרה שאירחו אותנו, המדרגות, המתקנים בגינה, האדמה והחתולים. זה הזמן להודות לתושבי.ות שכונת ביצרון על האירוח בגינה ובמקלטים שלהם.ן. הכנו שלטים ולבבות צבעוניים שיסמלו את התודה שלנו.

לפני שהתחלנו לדבר על המעבר הקדשנו זמן במיון וסידור המשחקים והציוד שלנו. זוכרים את ארגז האבידות שלנו בו הונחו המון גרביים אבודות? לקחנו את הגרביים אותם לא אספו והתחלנו למיין- ארוכות וקצרות, לבנות וצבעוניות, על הידיים והרגליים, למי יש זוג ולמי אין. מה עוד מיינו? את כל המשחקים! מה שייך לאן? הלגו, המגנטים הצבעוניים, הבובות והמכוניות, כל משחק לארגז שלו. מה שלם ומה שבור, מה במקום ומה לא? ואיך ניקח את כל הדברים שארזנו? ולאן מעבירים אותם? נעביר אותם ברגל? על אופניים? משאית או שיירת מכוניות?

**חורף חורף**

גם השבוע נפתח בגשם רטוב ומזג אוויר קריר ולמפגש שלנו הגיעה גם המטריה! כמה חברים יכולים להיכנס תחתיה? שרנו שירי גשם נעימים ורקדנו עם המטריה הגדולה שלנו, הזמנו את החברימות להיכנס יחד איתנו תחת המטריה. המטריה עוזרת לנו להתגונן מפני הגשם הרטוב והקר, היא שומרת על הכתפיים והראש שלנו.

מה עוד שומר עלינו יבשים? הגג שלנו! אם יורד גשם, אנחנו יכולים להסתתר מפניו בתוך המקלט - והחל מהשבוע הבא, גם בתוך הכיתה!

בשבוע הבא ניפגש בחזרה בגן, ונתרגל מחדש לכיתה שלנו ולחצר שלנו!

לא לשכוח להגיע ביום ראשון עם סדינים ושמיכות נקיים, בקבוקים מלאים - וכמובן מגבונים אם טרם הבאתם.

שבת מנוחה,

**צוות השכבה הצעירה - הילה, לילה, נעמי, שירז, גבי, ענבר, אלמוג ורוני**

השכבה הבוגרת

השבוע נהנינו משבוע מלא התרגשות ועשייה - התחלנו לחשוב על חזרה לגן ולהתכונן! דבר ראשון, ניסינו להיזכר בגן ולהבין למה אנחנו הכי מתגעגעים בגן: לארגז החול! לקיר הטיפוס! למכוניות שלנו בחצר! למטבח! לכיתה! לראובנה! לבית העץ! לבשל ביחד בחול! לדוכן!התבוננו יחד במתנת יום ההולדת (משחק זיכרון מתמונות הגן), ונזכרנו בעוד פינות בגן, כמו קוביות העץ שלנו, הכדורים הצבעוניים וארגז החול.

**עוברים דירה**

התבוננו סביבנו, וראינו שבינתיים יש גם המון ציוד שלנו מהגן. חשבנו: איך נחזיר הכל בחזרה לגן? איך נחליט מה של המקלט ומה שלנו? במהלך השבוע, עברנו ארגז ארגז, מיינו, בדקנו מה המצב של כל ספר וכל חלק לגו, חלק זרקנו, חלק הנחנו במקום. היו ילדימות שזכרו מעבר דירה שבו עטפו דברים שבירים, וגם אנחנו לקחנו פצפצים, ועטפנו דברים שנראה היה לנו שצריך לשמור עליהם.

רצינו גם למצוא דרך להיפרד מהמקלטים - השכונה, השכנים והמקלטים אירחו אותנו כל כך יפה! רצינו לומר תודה על הפירות, הנדנדות, המגלשות, החלזונות, הציפורים והחתולים. חשבנו שנקשט את המקלטים, כך שיהיו נעימים ומסבירי פנים גם אחרי שאנחנו כבר לא נהיה שם. צבענו צורות ולבבות צבעוניים בצבעי פנדה, תלינו על קירות המקלט ואמרנו תודה! הכנו שלט ענק מקרטון שרום הביא עימו בוקר אחד, קישטנו בעלים שאספנו בעצמנו וציירנו ציורים כיפיים שיעשה שמח למי שיראו.

גם לגן שלנו שאנחנו כל כך מתגעגעים אליו הכנו הפתעות: שלטים גדולים שקישטנו בעצמנו, שנוכל לתלות בגן, אספנו לגן עלים שאהבנו, קצת פירות טעימים באדיבות תושבי השכונה ועצי ההדרים שלהם, ועטפנו הכל באריזה יפה שנוכל לפתוח בגן ולמצוא בפנים את כל ההפתעות!

**הלימון של יואבי🍋**

בוקר אחד יואבי בא לגן עם לימון ע צ ו ם

ואו! התרשמנו ממש מהלימון.

יואבי מאיפה הוא? שאלנו

מהעץ שלי! סיפר לנו יואבי

אנחנו ממש ממש אוהבים פירות הדר🍊

מאוחר יותר ישבנו במעגל והתבוננו בלימון

תהינו בקול אולי גם עץ הלימון בחצר של הבוגרים מניב פרי עכשיו? התרגשנו לבדוק כשנגיע . בחזרה לגן. פרסנו את הלימון לפרוסות, טעמנו ועשינו פרצופים ממש חמוצים. מה עוד אפשר לעשות מלימון? אולי לימונדה? אולי אפשר לסחוט אותו מעל לירקות ארוחת הבוקר שלנו?

**אחים גדולים**

השבוע ניהלנו שיחה על איך מתייחסים לחברימות קטנים יותר - הסגולים והאדומים למשל, אבל גם אחים קטנים! דיברנו על זה שרוב הסגולים עוד לא יודעים ממש לדבר ולהגיד מתי נעים להם או לא נעים להם שנוגעים בהם או משחקים איתם. אז מה אפשר לעשות? קודם כל נשאל אותם אם הם רוצים שנעזור להם, שנחבק או נלטף. ראינו גם שהסגולים, שמדי פעם מתארחים בכחולים ומדי פעם גם בארטר, לרוב מחקים אותנו הבוגרים. אם נרוץ בכיתה, הם גם ירוצו בכיתה, ואם נשב בישיבה מרוכזת גם הם ישבו בישיבה מרוכזת. אם לא נסדר אחרינו גם הם לא . בדקנו את זה וראינו שהם אפילו מחקים אותנו כמו במשחק "המלך אמר". לכן, הדוגמא שאנחנו נשמש להם תעזור להם להבין איך מתנהגים בוגרימות. קראנו גם את "זאב גדול זאב קטן", וראינו איך זאב קטן עושה את כל מה שזאב גדול עושה.

בשבוע הבא ניפגש בחזרה בגן, ונתרגל מחדש לכיתה שלנו ולחצר שלנו!

לא לשכוח להגיע ביום ראשון עם סדינים ושמיכות נקיים, בקבוקים מלאים - וכמובן מגבונים אם טרם הבאתם.

**שבת מנוחה,**

**צוות השכבה הבוגרת: חוה, לילה, מיכל, מייקי, נגה, עמנואל ולין**