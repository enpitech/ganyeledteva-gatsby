---
title: שנה טובה ומתוקה
date: 2023-09-15T12:21:03.863Z
---
**שבת שלום לכל משפחות הגן,**

השבוע הייתה תחושה שהשנה באמת התחילה! כל הילדימות כבר מגיעים בבוקר ונפרדים מההורים, בשתי השכבות כבר התחלנו להיכנס לשגרת סדר היום ולהתרגל לחללים ואחד לשניה, והצלחנו בשבועיים האלה להניח בסיס משמעותי שיעזור לנו בשבועות המקוצרים הקרובים ובכלל בכל השנה הזו – מקווים שהיא תהיה מתוקה ונפלאה!

לפני שנעבור לעדכון רק נזכיר כי ביום שישי בעוד שבוע, ה-22.9, בפארק וולפסון, לפיקניק גיבוש – כל שכבה בפינה אחרת בפארק. עדכונים ומיקומים נשלחו בקבוצות של כל שכבה. מקווים לראות את כולכם שם - זו הזדמנות נהדרת להכיר ולהתעדכן :)

**שנה טובה!**

**אחינועם, עומרי וכל צוות גן ילדי הטבע הדמוקרטי**

## **השכבה הצעירה**

העידכון הראשון לשנה של שכבת הצעירימות - כמה מרגש!

בשבועיים האחרונים התעמקנו בהכרות שלנו את הילדימות ואתכם.ן ושל הילדימות עם חללי הגן והחצר. מדהים לראות אותם.ן חוקרים וחוקרות את החללים, מגלים ומגלות בכל פעם משהו שמדהים אותם.ן!

התחלנו לקיים סדר יום בסיסי ולתרגל מעברים מהבפנים לבחוץ ולגלות כמה זה מבלבל ולעיתים מלחיץ. למדנו לאכול יחד כקבוצה סביב שולחן ואפילו לישון יחד על מזרן עם כל החברימות לצידי. מה קורה כשהתעוררנו? קיבלו אותנו פנים מחייכות ורוב ההתעוררויות היו צוחקות ומתכרבלות.

מה למדנו בחצר? שאת ברז המים אי אפשר לפתוח כך סתם, צריך סיבה!למשל: חסרים מים בשולחן המים? אפשר למלא:) הידיים מלוכלכות בחול? אפשר לשטוף! אני רוצה לשחק עם הברז? אי אפשר כי הוא עלול לההרס... אני רוצה להשפריץ מים? מצוין, שולחן המים מוכן ומזומן בדיוק בשביל זה!

במהלך ההסתגלות אין הרבה כללים והילדימות מוזמנימות לחקור כפי שרק ירצו. הדבר היחיד עליו אנחנו ממש  מקפידות הוא השער שלנו- טריגר כמעט לכל הילדימות מכיוון משם נפרדים מההורים ושם גם פוגשים אותם.ן בסוף היום. זה מקום שרוב הילדימות אוהבימות לשחק בו ושם יש כלל מאוד ברור- בשער אך ורק מחנכות יכולות לגעת! נשמח שתעזרו לנו לאכוף את הכלל הזה וגם אתן ההורימות לא תפתחו את השער בעצמכם אלא חכו רגע שמחנכת תגיע אליכן.ם – אפשר להזכיר שרק המחנכות נוגעות בשער :)

לפני שניפרד רק נזכיר:

השבוע לא החזרנו סדינים כיוון שרוב הילדימות לא ישנו שבוע שלם בגן וגם השבוע הקרוב אינו מלא – ביום חמישי נחזיר את הסדינים לכולם – לעת עתה אין צורך בסדינים חדשים.

מתרגשות כבר לפגוש את כולכם.ן בשבוע הבא,

**חג שמח וטעים!**

**צוות שכבת הצעירים: הילה, גבי, רוני, אלמוג, מיאל, נעמי, ענבר ושירז**

 

## **השכבה הבוגרת**

השבוע כבר התחלנו לגמרי להיכנס לסדר יום שגרתי בגן – לשמחתנו לשכבה הצטרפו ילדימות אדירים שעד סוף השבוע כבר עשו כולם ימים שלמים בגן והשתלבו בקבוצה הצהובה נהדר! כולם כבר התרגלו לצוות החדש ולמדנו להכיר זו את זה ולכייף יחד – תוך שאנחנו גם לומדים את הכללים והגבולות בשכבה. לצד זה גם כבר הספקנו לעשות המון פעילויות! לקראת ראש השנה דיברנו על התחלות חדשות, על רימונים, דבורים, וכל מיני דברים מתוקים.

**התחלות**

ראש השנה הוא סימן להתחלה... התחלה של מה?

אחת הילדות שאלה למה קוראים להתחלה של השנה "ראש". כולם מאוד צחקו, ואז חשבנו יחד: הגוף שלנו מתחיל בראש? כן! לא! התקבלו שלל קריאות. חלק מהילדימות חשבו שהגוף מתחיל בראש, אבל חלק התעקשו שדווקא ברגליים – שני הצדדים היו מאוד משכנעים ולא הצלחנו להכריע...

חשבנו אילו עוד התחלות אנחנו מכירים: ילד אחד אמר שבית חדש זו התחלה, ואחת הילדות אמרה שיש גם התחלה למסלול. חשבנו גם על התחלה של רכבת ילדימות, התחלה של סיפור.

חזרנו לתרגל את רכבות הילדימות בשכבה, שעוזרות לנו להגיע ממקום למקום: איך נחזיק? בתחתית החולצה של מי שלפני, כדי לא למשוך בצוואר. איך ננוע? בזהירות ולאט, בלי למשוך את החבר.ה לפניי חזק מדי, נרגיש את התנועה דרך החולצה ונלך בעקבותיה. מתי נעזוב? כשהשיר מפסיק!

התחלנו לעבוד הרבה על הקבוצתיות שלנו: באיזו קבוצה אני? הכחולה או הצהובה? היכן אני מניח.ה את הבקבוק שלי בבוקר? ואיפה נניח את התיק? את הנעליים? איפה הכיתה הכחולה ואיפה הצהובה?

גם את הכיתות למדנו להכיר היטב מבפנים, והתחלנו לעבוד על הכללים בהן. בתחילת השנה אנחנו עובדים הרבה על הטמעת כללים וגבולות: אם אנחנו מגדירים אותם טוב עכשיו, בראש השנה, לכולם הרבה יותר ברור איפה אנחנו עומדים ולמה לצפות, ובהמשך הדרך, אנחנו יכולים להעמיק את הלמידה שלנו בהמון כיוונים כיוון שאת כללי היסוד כולם כבר יודעים.

למשל: בכיתה לא נרוץ כדי לא לפגוע בחברימות או בעצמנו. איפה כן אפשר לרוץ? בחצר, לאחר שוידאנו שאין מכשולים, ובכל מקרה ניזהר על החברימות האחרים שמשחקים בחצר ולא ניתקל בהם. השבוע כללי הבטיחות שלנו קיבלו עוד יותר חשיבות: אדם שלנו קיבל מכה חזקה ביד וחזר עם גבס. החברימות מאוד התגעגעו לאדם כשנח בבית, ואנחנו דיברנו איתם על כמה חשוב יהיה לעזור לאדם לשמור על היד שלו שלא תקבל מכה, אפילו קטנה. איך נעשה זאת? נקפיד על כללי הבטיחות של החצר והכיתות. למשל: מה אפשר לעשות על הספה? לנוח! אפשר בישיבה עם חבר.ה אחת.ד, או בשכיבה לבד. לא נקפוץ, נעמוד עליה או נעשה ערימת ילדימות... הילדימות קיבלו את אדם בהתרגשות כשחזר, עזרו לו בכל מיני משימות, ושאלו המון שאלות: היית בבית חולים? בכית? מה עשו לך בבית חולים? זה כואב? אפשר לגעת בגבס? אדם הסביר לכולם בסבלנות הכל, ואנחנו נהנינו לראות את החברימות דואגים לו.

**סימני החג**

בגן שלנו אנחנו אוהבות לציין את החג דרך הסימנים המסורתיים שלו, ולא דרך האמונות השונות הכרוכות בו – את זה אנחנו משאירות לכם להעביר בבית, בצורה הכי מתאימה לכל משפחה ומשפחה. השנה בחרנו להתמקד בכמה מהמאכלים הכי מסורתיים של ראש השנה:

רימון

יום אחד הגיע לכיתה פרי אדמדם (זה אדום-ורוד! קבעה אחת הילדות בפסקנות). מה הצורה שלו? "זה ראש עם כתר!", אמר אחד הילדים. "זה רימון!" אמרו בהתרגשות כמה ילדימות. העברנו את הרימון בינינו, הרגשנו כמה הוא קשה וגם כבד, ואחד הילדימות הניף אותו למעלה ואמר: "יש לי כתר!". הרחנו והרגשנו את הריח החזק שלו. לאחר מכן, מסביב לשולחן, כל ילד.ה קיבלו פלח רימון וקערית ריקה – ועבדנו על מיומנות פירוק הרימון. כדי לשמור על הגרגרים שלמים צריך לעבוד מאוד בעדינות! והאם הרימון גם היה טעים? אמנם הייתה לנו קערה גדולה לאיסוף הגרגרים, אבל בסוף הפעילות רוב הקעריות האישיות כבר נותרו די ריקות 😊

דבורים

אמנם החג מתמקד בדבש אבל אנחנו אוהבות דווקא להתמקד בדבורים המייצרות את הדבש. חיברנו את הפעילות הזו עם משהו שהילדימות ממש אוהבים: פעילות השחלות. השחלה היא פעילות פדגוגית נהדרת שעוזרת לנו להירגע ולהתרכז תוך עבודה על מיומנויות אצבעות. הילדימות קיבלו צנצנת פלסטיק שבמכסה שלה חריץ דק, ולצידה קערית עם דבורי עץ חמודות. את הדבורים השחלנו דרך החריץ, וכשסיימנו, ניערנו את הצנצנת ושמענו איזה רעש חזק היא עושה! ואיזה רעש עושות הדבורים? זמזום... ניסינו קצת לזמזם כמו דבורים. ומה אז? אפשר לפתוח את הצנצנת, להוציא את הדבורים, ולהתחיל מההתחלה! כמה כיף!

חלה

בכל יום ראשון אנחנו מכינות יחד עם הילדימות בצק משחק שיהיה לנו למהלך השבוע. השבוע הוספנו לכך גם הכנת בצק חלה מתוקה לראש השנה! מה ההבדלים? בבצק המשחק שלנו אנחנו שמים הרבה מלח, כדי שהשמרים מהאוויר לא יצליחו להתפתח והבצק שלנו לא יחמיץ. בבצק חלה, אנחנו דווקא מוסיפים שמרים, ומאכילים אותם בהרבה סוכר כדי שיעזרו לנו להתפיח את הבצק! ביום רביעי בבוקר, הילדימות הכינו יחדיו בצק לחלה. בצהריים התבוננו בו, וכבר ראינו שהוא הרבה יותר גדול ומילא את הקערה כבר עד הקצה! מתי נאכל? הם שאלו. מחר! אמרנו. נתנו לבצק לתפוח בלילה, ובחמישי בבוקר כדררנו המון כדורים כדי שיהיו לנו לחמניות חלה קטנות לכבוד החג – גם לנו, וגם לכל השכבה הצעירה! בצהריים מילא את הגן ריח החלות הטריות שכולכם קיבלתם בסוף היום – כמה כיף להתעורר כך!

**מאחלות לכולם שנה טובה ומתוקה!**

**צוות השכבה הבוגרת – לין, עמנואל, מייקי, מיכל, אורית, חוה, נגה ואורית**