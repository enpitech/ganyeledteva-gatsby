---
title: עלים יבשים ואדמה רטובה
date: 2022-10-28T12:58:40.498Z
---
**שבת שלום לכל משפחות הגן!**

כמה הודעות קצרות לפני העדכון:

1. **סתיו וגשם:** השבוע חווינו בפעם הראשונה השנה בוקר גשום, ובעקבותיו צפויים החורף עוד כמה ימים כאלו. כשהגשם שוצף בחוץ, נפעיל "נוהל גשם" - אנחנו נהיה בתוך הגן עם הילדימות, אתם תגיעו עד לדלתות הגן - בוגרים בחצר הבוגרים, צעירים מחצר הצעירים,ומחנכת תמתין לכם ממש בפתח כדי לעזור בפרידות. כדי שזה יעבוד אנחנו זקוקות לעזרתכם: קודם כל, דאגו לסגור אחריכם את השערים הקטנים, גם בכניסתכם וגם ביציאה. שנית - התכוננו לפרידות זריזות והכינו את הילדימות, כדי שנוכל להכניס את כל הילדימות בזריזות פנימה ונישאר כמה שיותר יבשים.
2. **סתיו וגשם 2:** שימו לב שעכשיו אנחנו נהנים משילוב של שלל טמפרטורות ושלוליות לעתים בחצר. אנא הלבישו את הילדימות בשכבות, כי בפנים חמים ואפילו בחצר בצהריים חם והילדימות רוצים לפשוט חולצות ארוכות. בנוסף, הקפידו על שני סטים של בגדים להחלפה - כדי שנוכל להחליף לבגדים יבשים אם נרטבנו, ואחר כך גם אם החלפנו... 
3. **יום הבחירות**: ב-1.11, יום הבחירות, לא יתקיים גן לרגל השבתון.
4. **עגלות:** בבקשה לא להשאיר עגלות בפתח הגן ובאזור הסטרילי - אלו אזורים שנועדו לפרידות, בעיקר בבוקר, ולחלל התארגנות שלכם בסוף היום. אנו רוצות להשאיר אותו פנוי בשבילכם, ולא עמוס עגלות שחוסמות את המדרכה וגישת ילדימות.
5. **הרצאה** - **החינוך הדמוקרטי**: ההרצאה בנושא החינוך הדמוקרטי, עקרונות הגן והתכנית השנתית נדחתה בשבוע וזזה מתאריך 31.10 ל-7.11. המפגש יתקיים בזום בשעה 20:00. זו הרצאה חשובה ומעניינת שמפרטת את שיטות העבודה שלנו, הגישה שלנו והיעדים שלנו מבחינה חינוכית. ממליצות בחום!

 

**שבת מנוחה!**

**אחינועם, עומרי וכל צוות גן ילדי הטבע הדמוקרטי**



## **שכבת הצעירים**

השבוע המשכנו לעסוק בסתיו ובשלכת, ואפילו קיבלנו גשם סתוי ראשון בגן!

יום אחד במפגש טיטי הביאה לנו הפתעה – שקית גדולה ומרשרשת! מה יש בתוכה? הרגשנו אותה, הנפנו אותה למעלה למעלה, ניערנו אותה והקשבנו לרשרוש. מעכנו אותה בידינו וניסינו להבין מה עושה את הרשרוש הזה. לאחר שכולם בדקו את השקית, החלטנו לפתוח ולראות: היו בה המון עלים יבשים ומרשרשים! כשמועכים אותם, מרגישים כזה קראנץ'. החזקנו קצת עלים בידינו וניסינו לפורר אותם, הרגשנו איך הם פריכים ונשברים בקלות. ניסינו גם עלים ירוקים, וגילינו שהם פחות שבירים ויותר גמישים. הילדימות נהנו מאוד למעוך את העלים! הסתכלנו על הצבעים והצורות של העלים השונים, ובסוף גם נהנינו לאסוף הכל חזרה לשקית, להניף אותה ולזרוק אותה ולהרגיש כמה היא קלה – כמו בשיר שלנו: "ברוח הסתיו – עלים קלים, מעל העצים – נושרים נופלים".

תודה גם לכל מי שהביאו איתם עלים בבקרים – הילדימות נהנו להניח אותם בכלי שלהם, להציג אותם לילדימות האחרים, ויחדיו יכולנו להשוות בין העלים השונים ולראות בכמה גדלים שונים וצורות שונות הם מגיעים. נשמח אם תמשיכו לאסוף עלים בדרך לגן – זה בהחלט מעודד את השיח שלנו עם הילדימות בנושא, מחבר בין מה שאנחנו לומדים בגן למה שקורה בחוץ, ובכלל, יש לנו עוד הרבה פעילויות עלים!

ביום רביעי, שמנו לב שהחצר בבוקר הייתה מאוד חשוכה. התבוננו למעלה, ופתאום הרגשנו טיפה נוחתת לנו על האף והלחיים! זה היה מצחיק מאוד! אבל לאט לאט, הטיפות התגברו והפכו לגשם של ממש! לא רצינו להירטב לגמרי, הגשם החזק והרעמים גם הפחידו את חלקנו, ולכן מיהרנו להיכנס פנימה, תוך שאנחנו מזמרים יחדיו: "גשם גשם משמים". כשהגשם פסק והשמש חזרה להאיר לנו את החצר, יצאנו החוצה, ובדקנו מה השתנה: הכל היה מאוד רטוב! על הדק נוצרה לנו שלולית מהגשם שהצטבר על הצילייה, וכששמנו כלי מתחת לטפטוף, יכולנו לראות את המים מצטברים בו! ארגז החול שלנו היה קצת לח, וחלק מהצעצועים נרטבו אף הם. הדשא היה מאוד רטוב ומי שהתיישבו עליו ישר הרגישו איך המכנסיים נרטבים. בדקנו אם נעים לנו כשהבגדים רטובים, ואם לא קר לנו מדי. מה אפשר לעשות? אפשר להחליף לבגדים יבשים, להסיר שכבה רטובה, או ללבוש שכבה מחממת מעל!

הרגשנו בחצר את הרוח שמדי פעם נושבת ומקררת אותנו, וגם קצת מעיפה דברים. ניסינו גם אנחנו לנשוף ולעשות רוח שמעיפה את העלים שלנו. ואיך עוד אפשר לעשות רוח? לקחנו את המצנח שלנו ונופפנו בו – הרגשנו איך הוא עושה רוח נעימה. שמנו לב שגם כשאנחנו מקפלים את השמיכות שלנו בסוף היום, הן מתנופפות ועושות עלינו רוח מצחיקה!

בשבוע הבא נמשיך לחקור את הסתיו ואת הסביבה.

בינתיים - שתהיה שבת סתוית ונעימה, ונתראה ביום ראשון עם סדינים נקיים ובקבוקים מלאים!

**צוות שכבת הצעירים - חוה, בר, הדר, שגיא, רבקה, עדי, יגאל, נופר ומיכל**



## **שכבת הבוגרים**

השבוע המשכנו לעסוק בסתיו ובשלכת, ואפילו קיבלנו גשם סתוי ראשון בגן!



**פעילות עלים יבשים** 

יום אחד, במרכז הכיתה המתינה לנו שקית כהה ומרשרשת.. נגענו בה ניסינו להבין מה יש בתוכה.. מה עושה את קול הרישרוש? לאט לאט פתחנו את השקית וגילינו עלים. זיהינו את צבעם, הרגשנו את תחושת מעיכת העלה המספקת ושמנו לב שהעלים היבשים מתפוררים ומתפזרים.

פיזרנו את העלים ברחבי הכיתה בערימות שונות גדולות וקטנות והילדימות החלו לחקור

מה ההבדל בין עלים ירוקים ליבשים? מה גורם לחומר להתייבש בכלל? מיינו עלים יבשים וירוקים… מי מהם נקרע ומי מהם מתפורר…? העפנו אותם גבוה גבוה הרגשנו איך הם נופלים חזרה לרצפה. שרנו יחד עלי השלכת נושרים נופלים… [סתיו: עלי שלכת - ערוץ לולי](https://youtu.be/jD42YsAAJS0)

איסוף העלים בסוף הפעילות הוא משחק מהנה וממריץ כמה עלים אני יכולה להחזיק בבת אחת? אפשר להשתמש בחולצה כשק! אולי עבודת צוות? משחקיות היא דרך נהדרת לרתום את הילדימות למשימות סידור (:

 

**פעילות קבוצתית** 

בחצר פרשנו מצנח צבעוני זיהינו את הצבעים שלו אחזנו בו יחד וגילינו מה קורה כאשר אנו מושכים זה משפיע על הצד השני עבודה משותפת חשובה כאן התחלנו להרים גבוה ולהוריד.. להתבונן בחברינו מתחת למצנח ולגלות שקצת חשוך שם. 

מה עוד אפשר לעשות עם מצנח?

מצנח מוזיקלי- השמענו את השיר [אריק איינשטיין - רוח רוח](https://youtu.be/PgdTCFiVrDE) המצנח נע מעלה מטה כשהשיר עוצר כך גם המצנח. 

 

**גינה**

השבוע התחלנו לעבוד על גינת החורף שלנו שלב מאוד מרגש בשכבת הבוגרים, התחלנו לנקות ולהכין את האדניות.. שקים של אדמה רעננה נפתחו התבוננו פנימה וניסינו לגלות אם יש חרקים שבחרו בשק כבית.. התחלנו להעביר אדמה לאדניות בעזרת הידיים שלנו.. שתילים ריחניים- בסל יפייפה המתינו לנו ארבעה שתילי תבלין נענע, מרווה, בזיליקום ורוזמרין.. התבוננו בעלים השונים, מיששנו והרחנו. הוצאנו מהכלים והתבוננו בשורשים שישמחו לבית גדול ומרווח יותר. 

יצרנו גומות באדמה שתלנו השקנו ומצאנו מקום מלא באור של שמש.

 

**סתיו בארוחת הבוקר**

העלים היבשים הכניסו לעולמנו את המילה קראנצ׳י בארוחת הבוקר גילינו שיש לנו בצלחת ירקות קראנצ׳יים קולורבי,גזר, מלפפון אם יש לו קליפה(: בדקנו יחד איזה מן קול זה עושה ואיך זה מרגיש בפה.

 בשבועות הקרובים נמשיך לעסוק בכל מה שקשור לסתיו - וגם אתם יכולים לעשות זאת בדרך אל הגן: התבוננו בשמיים, התייחסו לקרירות הבוקר וכמובן גלו עלים יבשים על המדרכה. ממליצות על חלק מהעלים לדרוך - כי זה כיף - וחלק איספו לנו …. נשמח לקבל בבקרים עלים יבשים לפינה של סתיו בגן.

בינתיים, שתהיה שבת סתוית של מנוחה - נתראה בראשון עם סדינים נקיים ובקבוקים מלאים!

 **צוות שכבת הבוגרים - אורטל, גבי, רוני, לימור, מייקי ונופר**