---
title: על ציפורים ועל נדידה
date: 2022-11-11T13:28:58.182Z
---
**שבת שלום לכל משפחות הגן!**

כמה הודעות לפני העדכון:

**1.  רישום לשנת תשפ״ד-**  רבים מכם כבר שאלו אותנו על הרישום לשנת הלימודים הבאה, אז נגיד שהרישום מתחיל בדצמבר ואתם הראשונים שתדעו. אנחנו פועלים בצורה כזו שפותחים למשך שבועיים לרישום פנימי- המיועד לילדימות ממשיכים שכבר נמצאים בגן (לא כולל אחים, שזה רישום מחודש הכולל את כל התהליך המלא). לקראת סוף החודש תקבלו מייל מסודר עם כל הפרטים לגבי הרישום הפנימי. נציים שמיד בסוף השבועיים האלו נפתחת ההרשמה החיצונית ומנסיון השנים הקודמות, הרישום נסגר מאוד מהר. יש לא מעט משפחות שמחכות, לכן נוכל להבטיח את מקומכם רק לאחר הסדרה מלאה של הרישום. כאמור, כל הפרטים בהמשך. 

2. **הרצאה בנושא פרידה מחיתולים**- היה ממש כיף לפגוש אתכם בהרצאה הראשונה לשנה זו, שמחתי גם לשמוע את המשך השאלות והדיונים בימים שאחרי. ההרצאה הבאה תתקיים ביום שני 28.11 בזום, והיא ממש הרצאה מאסט לכל מי שהילד/ה שלו לא עם תחתונים כבר באופן רציף וחלק. רלוונטי לכולם, בכל הגילאים, אין דבר כזה צעיר מדי :) 

אגב, אנחנו ממשיכים את ההרצאות בזום כי מרגישים שזה נוח לכם **אבל בהחלט אפשר וגם נשמח לערוך אותם פיזית בגן** . אם אתם בעניין, השמיעו קול :) 

3. **ימי חופש של הצוות**: החגים וההסתגלויות כבר מאחורינו, והצוות שלנו התחילו לקבל את ימי החופש הסדירים שלהן. חלק מכם כבר תהו בפנינו אל מי פונים כשהקפטנית שלכם לא נמצאת, והתשוב היא לקפטנית השנייה בשכבה: בצעירים מיכל/שגיא, בבוגרים - גבי/אורטל. ימי החופש של הקפטניות קבועים:

**אורטל** - יום רביעי.

**גבי** - יום ראשון.

**מיכל** - יום חמישי.

**שגיא** - יום שלישי פעם בשבועיים, (זה יוצא בשבוע שבו הגן פועל בשישי).

4. **על לבוש ועצמאות**: החורף מגיע ואיתו הסירבול... אנו מאמינות בעצמאות מותאמת גיל, לכן כדאי שפרטי הלבוש וההנעלה של הילדימות יהיו אפשריים לעבודה עצמאית.

מה זה אומר? למשל, כדי שהילדימות יוכלו ללמוד לנעול נעליים לבד נשתדל להביא להם נעליים שקל יחסית להכניס את הרגל לתוכן, ונדאג שהן יהיו עם סקוצים ולא אבזמים או שרוכים. אם אנחנו מתקשות לנעול להם נעל מסויימת, יש להניח שגם להם זה מורכב מדי. בדומה – חולצות עם חור צר מדי לראש, או מכנסיים עם כפתור.

**הדבר חשוב עוד יותר עבור ילדימות בתהליך גמילה**! שימו לב שגם ככה ההתעסקות עם להתלבש ולהתפשט הוא עניין של למידה. אנו נשמח להקל עליהם עם בגדים נוחים וקלים, שיהיה להם קל לפשוט בזמן לפיפי, ושיתאימו לישיבה על האסלה. לכן שימו לב לא לשלוח ילדימות בתהליך גמילה עם שמלות/חצאיות, ג׳ינסים ובכלל בגדים צמודים מדי.

 **שתהיה שבת מנוחה לכולם,**

**אחינועם, עומרי וכל צוות גן ילדי הטבע הדמוקרטי**

## שכבת הצעירים

השבוע החצר שלנו סיפקה לנו המון הזדמנויות לחוות את הסתיו – נושא העל שלנו בשבועות האחרונים. בבקרים הגענו לבושים חמים כי כבר קריר בחוץ, כל מיני חיות חדשות הגיעו לבקר אותנו, הרגשנו מדי פעם את הרוח, ואפילו הגשם הבליח קצת והרטיב את כל החצר!

אנחנו כמובן מנצלות כל הזדמנות ללמידה ספונטנית וחווייתית. למשל, אחרי הגשם, הרגשנו שכשאנחנו מתיישבים על הדשא, לאט לאט המכנסיים שלנו נרטבות (בגלל החיתול לפעמים הילדימות לא שמים לב – אנחנו עוזרות להם להרגיש עם היד את הטוסיק). זה לא תמיד ממש מפריע לנו, במיוחד אם השמש כבר יצאה לחמם אותנו, אבל אם לא נעים וקר לנו, אולי כדאי להיכנס פנימה ולהחליף בגדים.

כשהיינו בחצר בוקר אחד, הרגשנו איך טיפות זעירות מדגדגות לנו את המצח והאף. חלק מהילדימות נהנו ורקדו בחצר בהתרגשות. אחרים פחות אהבו את התחושה וביקשו להיכנס פנימה. גם זוהי למידה מצויינת – להבין מה נעים לי ומה פחות, ואם לא נעים לי, מה אפשר לעשות? למשל, אפשר גם להסתתר בבית ההוביט או מתחת לסככה שלנו!

השבוע הביא עימו גם כל מיני אורחים חדשים: ביום ראשון החמים הגיע אלינו פרפר כתום לחצר. הילדימות התרגשות וקראו: "פרפר! פרפר!" הם ניסו לרדוף אחריו אבל הוא התעופף במהירות וברח מהחצר. חשבנו: מה עוד אנחנו מכירים עם כנפיים שעוזרות לעוף? ציפורים! אנחנו מכירים היטב את הדרוריות שלנו בחצר. הן מגיעות הרבה במהלך היום ומחפשות את הפירורים שהשארנו להן. הן מנתרות על הדשא, אבל אם אנחנו מתקרבות הן מיד נושאות כנפיים ומתעופפות אל החומה.

למדנו גם על ציפור נוספת שאפשר מדי פעם לראות ברחובות בימים אלו – הנחליאלי. הכרנו אותה דרך השיר הקסום [נחליאלי קטן](https://www.youtube.com/watch?v=CtByO418xBE). בתנועות ידיים גילינו שיש לו סינור שחור על החזה, זנב ארוך..הוא מקפץ? לא... הוא מדלג?לא... מה הוא עושה? הוא רץ רץ רץ ועוצר.

תרגלנו את התנועה של הנחליאלי בחצר - ממש כמו הנחליאלי שנע בזריזות רגליים כדי לתפוס חרקים קטנים וקופצניים כך גם אנחנו רצנו סביב סביב עד שהמחנכת אמרה עצור! חזרנו לרוץ שוב כשהמחנכת אמרה "רץ רץ רץ". איך עוד ניסינו לחקות את הציפורים? פרשנו כנפיים ועפנו!

בוקר אחר, מצאנו עכביש שקיפץ על החומה, וזה הזכיר לנו שיר שאנחנו מאוד אוהבים: [עכביש קטן](https://www.youtube.com/watch?v=T-kozagoRfY) /[ Itsy Bitsy Spider](https://www.youtube.com/watch?v=w_lCi8U49mY), אותו אנחנו אוהבים בשתי השפות! גם אנחנו, כמו העכביש בשיר, מצאנו את עצמנו בוקר אחד רצים פנימה כדי לברוח מהגשם! וכשהשמש חזרה החוצה והחלה לייבש את החצר שלנו, גם אנחנו יצאנו בחזרה לראות מה קרה בחצר!

ומה עוד מצאנו בחצר, מטייל לו על הדשא? חילזון עם בית על הגב! בשבוע הבא נמשיך לחקור את החילזון והשבלול. בינתיים - שתהיה שבת סתוית ונעימה, ונתראה ביום ראשון עם סדינים נקיים ובקבוקים מלאים!

**צוות שכבת הצעירים - חוה, בר, הדר, שגיא, עדי, יגאל, נופר ומיכל**

 

## **שכבת הבוגרים**

 

**ציפורים נודדות- נחליאלי**

מיהו הנחליאלי? מה מיוחד בו? יש לו סינור שחור על החזה, זנב ארוך..הוא מקפץ? הוא מדלג? הוא רץ רץ רץ. למה הוא עצר דווקא אצלנו? מאין הוא הגיע ולאן הוא הולך? למה ציפורים נודדות בכלל?

את התשובות נקבל בשיר המקסים של… [מארש דונדורמה | תנינים על הראש - ציפורים נודדות (קליפ)](https://youtu.be/bWPxj6cVjAs)



> *צִפּוֹרִים נוֹדְדוֹת - מארש דונדורמה*
>
> צִפּוֹרִים! צִפּוֹרִים! 
>
> לְאָן אַתֶּן עָפוֹת? לְאָן אַתֶּן עָפוֹת? 
>
> קַר לָנוּ קְצָת בַּנּוֹצוֹת 
>
> לַדָּרוֹם אָנוּ עָפוֹת 
>
>  
>
> צִפּוֹרִים! צִפּוֹרִים! 
>
> מָתַי אַתֶּן חוֹזְרוֹת? מָתַי אַתֶּן חוֹזְרוֹת? 
>
> כְּשֶׁהַחֹרֶף יַעֲבֹר 
>
> לַצָּפוֹן שׁוּב נַחֲזֹור

**פעילות בתנועה**

בכיתות תרגלנו תנועה מהירה ואיטית, הנחליאלי נע בזריזות רגליים כדי לתפוס חרקים קטנים וקופצניים. נפנפו בידיים מעלה מטה כשהן מתוחות וארוכות.

זו הזדמנות נהדרת לתרגל ולהעמיק את כללי הגן מה צריך לשים לב כשרצים.ות בחצר או בכיתה? נוודא שאין מכשולים בדרך, שאני לא מפריעה לאף, שיש לי מקום לרוץ.. מתי אפשר לרוץ בכיתה? בדרך הזו נלמד את הילדימות לשים לב לסביבה שלהם ולגוף שלהם בתנועה בחלל, איך הבחירות שלי משפיעות על חברי במרחב.

**סתיו בארוחת הבוקר**

הקשה של הלחם יש כאלה שאוהבים, כאלה שממש לא וכאלה שעדיין לא החליטו. בדיוק בשביל אלה האחרונים נולד שבלול הקשה של הלחם. הילדימות מגלגלים אותו ויוצרים שבלול ולאחר שאמר שלום לכל החברימות בשולחן נכנס לפה טבול בטחינה או פשוט כך…

**סידור חצר לגשם עם הילדימות** 

הגשמים הראשונים הגיעו ואיתם הדאגה לציוד שלנו … סידור החצר קצת משתנה. למה? הגשם מגיע ומרטיב את הכל.. יש צעצועים שישמחו למקלחת חורף ויתנקו עבורנו ויש צעצועים שיהרסו כמו ג׳ימבורי, משחקי עץ שונים וכמובן יש סכנה של החלקה או מקווי כלי מים קטנים המתמלאים במים. בכל סגירת חצר אנו מחפשימות מקום מחסה בדרך כלל בבית העץ או הדוכן. הילדימות הופכים כלים שיכולים להתמלא ונהנים ממשחקי חצר יבשים בהפוגות הגשם. 

**הצילו את החיות בהשראת ליל כל הקדושים-** 

פעילות שונה ומיוחדת שגרמה לתהייה כבר בכניסה לכיתה. למה? הילדימות קיבלו משימה להציל את החיות נכנסו לכיתה וגילו כיתה חשוכה שולחן ועליו פיילה.. איפה החיות? בתוך הפיילה! מה עוד יש שם? את הידיים הכנסו פנימה בהיסוס ופגשנו בהמון תחושות קרירות, חלקלקות רטובות, דברים קשים ונמעכים דברים נמשכים ומשפריצים. הילדימות התנסו חלק הכניסו ידיים עמוק ונהנו מהתחושה, חלק השתמשו באצבע כדי לנסות להגיע לחרק ויש גם את אלה שהעדיפו רק להסתכל על חבריהם.ן בהנאה. קיבלנו פעילות שהפעילה את כל החושים.

מה עשינו עם כל החומרים בקערה - זרקנו? לא! המשכנו לאתגר את עניין המרקמים והקפאנו לכדור של הפתעות חדשות וקרירות. בעזרת שמש, סמרטוטים, שפריץ של מים ניסינו למצוא את החיות בגוש הקפוא.

**המסע ליפן!** 

יום אחד, עלינו על המטוס וטסנו רחוק רחוק, דיברנו על זה שיפן וישראל נמצאות ממש בשני קצוות של כדור הארץ, והטיסה רחוקה מאוד! לקח כמעט יום שלם עד שהגענו לשם - הספקנו לאכול בוקר, צהרים, ערב, לישון ואפילו לצחצח שיניים במטוס! 

הגענו ופגשנו דגל מיוחד. ניסינו לנחש איך נראה הדגל של יפן. הוא דומה לדגל ישראל בכך שיש בו רק 2 צבעים. אחי נתנה לנו רמז: ליפן קוראים גם ״ארץ השמש העולה״ ורמזה שהצורה והצבע שעל הדגל הלבן, דומות לשמש שזורחת. ככה הבנו שהצורה היא עיגול והצבע הוא אדום, כמו שנראת לפעמים השמש בזריחה. דיברנו על שקיעות ושחר אמר שאפשר לראות את השמש זורחת ושוקעת גם דרך המטוס. 

משם, היינו צריכים לנסוע לעיר רחוקה ועתיקה- קיוטו. עטר אמר שזה נשמע כמו קיווי :) איך ניסע? זה ממש ממש רחוק… ברכב? אבל אין לנו שם. באופניים? רחוק מדי… מה דעתכם על ״שינקנסן״? (הבולט טריין היפנית). רכבת שהיא בעצם קצת דומה למטוס ונוסעת כל כך מהר במהירות של 300 קמ״ש. כמה מהירה? כמעט ואי אפשר להבחין בה כשהיא עוברת. צפינו בסרטון של הרכבת עובדת מהר, והילדימות אמרו שזה מרגיש כאילו היא מרעידה את האדמה! 

אז הגענו לקיוטו. ראינו מלא אנשים עם עיניים מוזרות, מלוכסנות וראינו איך גם הפנים שלנו משתנות כאנחנו מותחים את העינים (היה מצחיק). ושם ניסנו לאכול משהו, כי היינו כבר ממש רעבים. סיפרנו שביפן אוכלים הרבה מאוד אורז, ואתם בטח מכירים - סושי. אבל באילו כלים אוכלים? יש ביפן סכין ומזלג? שאלתי איך אוכלים סושי, והחברימות ענו ״בידיים״ או עם מקלות… מקלות אכילה! עוז אמר שזה ממש דומה למלקחיים והצעתי שנביא לכיתה להתנסות, ונדב ביקש ״שזה לא יהיה קשה מדי״ :) 

חוץ מסושי ואורז, היפנים מכינים גם ממתקים מיוחדים מקמח האורז וממי האורז… אחד ממש מגניב ומיוחד- מוצ׳י! איזה מרקם יש לו? מה הוא מזכיר? מיששו והרגשנו שהוא ממש דביש ומזכיר קצת גומי. וברור שגם טעמנו מוצ׳י יבוא אישי מיפן, בטעם תות ווניל! 

סיימנו את המפגש ואמנו יחד ״אריגטו״ ולמדנו שהיפנים לא אומרים שלום עם היד אלא עם הראש. 

אז אריגטו!

שתהיה שבת סתוית של מנוחה - נתראה בראשון עם סדינים נקיים ובקבוקים מלאים!

**צוות שכבת הבוגרים - אורטל, גבי, רוני, לימור, מייקי ונופר, עם הופעת אורח של אחי**