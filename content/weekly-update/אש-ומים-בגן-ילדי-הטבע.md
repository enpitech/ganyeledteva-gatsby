---
title: אש ומים בגן ילדי הטבע
date: 2022-05-12T18:51:36.338Z
---
**שבת שלום לכל משפחות הגן,** 

1. **טיול משפחות:** השבוע נשלח אליכם מייל עם פרטים על הטיול. מי שמעוניינים, אנא היכנסו לקישור שנשלח ומלאו את פרטיכם כדי שהמארגנות האלופות שלנו יידעו להיערך לכמות האנשים.
2. **עדכוני צוות**: בשבוע הבא ניפרד משיר שיוצאת לחופשה לקראת-לידה. מאחלים לה לידה קלה והרבה נחת! מבחינת הצוות הנותר - התקן נותר ללא שינוי, נערכנו מבעוד מועד, מייקי ואולגה כבר ממש בעניינים, ונופר תעבור לשכבת הצעירים במקום שיר.
3. **סלט מחנכות**: בשלב זה של השנה אנחנו מתחילות במסורת סלט המחנכות שלנו. מה זה אומר? מדי פעם מחנכת אחת עוברת משכבה אחת לשכבה השנייה. בתוך השכבה, כל הילדימות מכירים את כל המחנכות, שמתארחות פה ושם בקבוצה המקבילה, ועוזרות בכל מיני נקודות ביום. מעכשיו נראה גם יותר מחנכות מתארחות בשכבה השנייה. מדוע? בשלב זה של השנה לילדימות כבר ביטחון בגן וחוסן נפשי שמאפשר להם להכיר דמות מבוגרת חדשה. בעינינו זה נותן לכולם ריענון קצת להכיר עוד מחנכות/ילדימות, בצורה קצת יותר עמוקה מאשר "בוקר טוב!" במסדרון. פתאום יש מפגש קצת שונה, אוירה קצת אחרת בחצר, וכו'. כך שאם אתם רואים פתאום בחצר דמות פחות מוכרת - זו הסיבה! מוזמנים לומר שלום ולהכיר!

**בינתיים,**

**שבת מנוחה מכל צוות גן ילדי הטבע הדמוקרטי**

## שכבת הצעירים

השבוע הילדימות חזרו מלאי חוויות מסופי השבוע של יום העצמאות. סיפרנו שוב איפה טיילנו, ניסינו לראות איפה הנחלים שראינו על המפה שלנו, עם הגשר, הבית, העץ, הכביש…

חלק מהילדימות סיפרו שאכלו "על האש", או עשו מדורה בקמפינג. זה הוביל אותנו לשיח על אש:

היא חמה או קרה? חמה! השיבו הילדימות. ואילו צבעים יש לה? צהוב, כתום, אדום, ירוק, כחול! בכיתה, אספנו לגו בכל הצבעים של האש, ובנינו לנו "מדורה". כדי שהאש לא תתפשט לנו, דאגנו להקיף אותה ב"אבנים" שישמרו עליה בתוך העיגול שלה. 

ישבנו לנו סביב המדורה שלנו והתחממנו. חלק מהילדימות הזכירו לנו שהאש חמה וצריך להיזהר! "אם מתקרבים אפשר לקבל כווייה!, סיפרה אחת הילדות."

למדנו דקלום חדש:

> אש, אש, צריך להיזהר
>
> לא לגעת בעץ הבוער.
>
> רוצה להתקרב למדורה,
>
> אבל האש חמה נורא!

דקלמנו ודאגנו להתרחק מהאש שלנו. גם כשחגגנו יום הולדת בכיתה, נזכרנו בדקלום, ולפני שהדלקנו נרות חזרנו עליו ושמנו לב שכולם יושבים מאוד בזהירות רחוק מהנרות והאש!

הבצק שלנו גם לבש צבע אש השבוע, ונצבע בכתום! הוספנו לו קצת מקלות, וחשבנו שגם זה נראה קצת כמו מדורה!

בחצר החמה דאגנו שיהיו לנו הרבה מים - מים בארגז החול, מים בשולחן המים, מים בבקבוקים. השבוע הוספנו פעילות מים חדשה! מכחולי מים! טבלנו מכחולים בשולחן המים, וגילינו שאפשר לצייר ציור קסם איתם - על הדק, על הקיר, על העמודים השחורים, על בית ההוביט - הציור שלנו נראה למשך כמה דקות, עד שהשמש באה ומייבשת אותו! ואז - פוףף, הוא נעלם! ולא רק מהדק המים נעלמים - שמנו לב שגם מהבגדים שלנו! ברגע שפותחים שולחנות מים, הבגדים שלנו נרטבים מאוד מהר! אבל בניגוד לבגדים הרטובים של החורף שהיו קרים ולא נעימים, הבגדים הרטובים בקיץ קצת עוזרים לנו להצטנן בימים החמים, ולפעמים עד שאנחנו נכנסים פנימה, הם כבר יבשים לגמרי!

מה עוד נעלם בחצר? הצל שלנו, כשאנחנו עוברים מהשמש לצל! הבקרים כבר חמים מאוד, ואנחנו התחלנו להסב את תשומת לב הילדים לפסי השמש שמעטרים את החצר. נעים לי בשמש? אולי קצת מסנוור? אולי חם?  התבוננו בצל שלנו זז על הדשא, וראינו שאם אנחנו נכנסים לצל, הצל שלנו מיד מתחבא!

**מחכות לראותכם בשבוע הבא, כל אחד ואחת עם הצל שלה/ו, וכמובן סדינים נקיים, בקבוקים מלאים, והרבה בגדים קיציים!**

**צוות שכבת הצעירים - חוה, מיכל, עדי, בר, שיר, רוני ואולגה**

## שכבת הבוגרים

השבוע שמענו המון סיפורים וחוויות מטיולים משפחתיים בשבילי ארץ ישראל. גם אנחנו בגן טיילנו קצת במדבר, ביערות ובנחלים הצוננים. לא תאמינו כמה לכלוכים מצאנו בטבע, זה היה ממש עצוב. דיברנו על ההבדלים בין לכלוך של הטבע לבין לכלוך של בני האדם. למשל, עלים שנשרו מהעץ מול שקיות של במבה וכדומה. את הלכלוכים אנחנו כבר יודעים שצריך לזרוק בפח ולשמור על הטבע שלנו נקי ונעים :). 

רגע לפני שהשמש שקעה, אספנו עצים ואבנים למדורה קטנה ונעימה. שאלנו מהי אש? האם היא חמה או קרה? הילדימות כמובן ידעו להגיד שהאש חמה, וחשוב להיזהר כי היא מסוכנת - היא עלולה לעשות לנו פצע מאוד כואב (כוויה). תהינו מה התפקיד של האש? לחמם,לבשל,להאיר את הלילה. ואיזה צבעים יש ללהבה? אדום,צהוב,כתום וכחול. 

תחמנו את העצים באבנים שמטרתם למנוע מהרוח להניע את הלהבות הלאה ולהתפשט. חשוב לשמור שהמדורה לא תשרוף לנו את הסביבה. הדלקנו את המדורה, [ושרנו יחד](https://youtu.be/1brdy_Ci2jE):

> אש אש,
>
> צריך להיזהר!
>
> לא לגעת בעץ הבוער.
>
> רוצה להתקרב למדורה,
>
> אבל האש חמה נורא.

מתי אנחנו יודעים.ות שאנחנו קרובים.ומ מידי לאש?  כשמתחיל להיות לנו מאוד חם ולא נעים, לפעמים זה אפילו שורף קצת בעיניים או בלחיים וקשה לנשום. בהמשך שאלנו מה הוא צבעו של העץ שנשרף, וגם צבעו של העשן? שחור! האם  זה נעים לנשום את העשן? מה זה עושה לנו בגוף? הילדימות סיפרו שהעשן מאוד מחניק. העשן מלכלך את האוויר הנקי שאנחנו נושמים, ולרוב אם ננשום עשן אנחנו נשתעל. 

וכמו האש, הימים מתחילים להתחמם. ובחצר התחלנו בפעילות כיפית שגם מאוד מרעננת אותנו - אנחנו מציירים במים. איך עושים את זה? ממש קל - כל מה שצריך זה כמה מכחולים, גיגית קטנה עם מעט מים בתוכה ומשטח לצייר עליו. אנחנו אוהבים.ות לצייר על קרטון/ בית העץ בחצר. זה היה מצחיק לגלות כמה מהר הציור נעלם מהשמש החמה.

**Gaby's Corner**

This week we continued to talk about how the mornings are COLD and the afternoons are HOT. What else is HOT what else is COLD? To help us learn these two new words we listened to [this song](https://youtu.be/uOZoDkkmkAw). FIRE is hot oh no don’t touch! ICE CREAM is cold and yummy to LICK. Pizza and CAKE when they come out of the oven are HOT.

We also continued to learn parts of our body playing with new toys and pretending to be doctors. We checked our ARMS with a blood pressure band and listened to our HEARTS with the stethoscope. What could we use to check our EARS and NOSE? Does the scratch on your KNEE need to be checked? We continue to learn about our bodies and how to take care of them!

**מחכות לכם ביום ראשון עם בקבוקים מלאים וסדינים נקיים -** 

**כל צוות שכבת הבוגרים: אורטל, גבי, נופר, הילה, רוני, תמר ושגיא**