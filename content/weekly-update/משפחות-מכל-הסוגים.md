---
title: משפחות מכל הסוגים
date: 2022-02-04T09:52:23.096Z
---
**הי הורימות,**

**1. קורונה**: אנחנו שמחים מאוד על ביטול מדיניות הבידוד כך שכולנו יכולים לשמור על שגרה (יחסית) מלאה. מזכירים כי ילדימות שאינם מחוסנים או מחלימים נדרשים לעשות בדיקה ביתית בכל ראשון ורביעי. חשוב לנו להדגיש שאנחנו מודעים לקושי שבבדיקות בבוקר, ואנחנו שואפים לא לעשות יותר מ-2 הבדיקות האלו כדי לשמור על שפיות. כשאנחנו מיידעים על חולים ישנה המלצה לעשות בדיקות ב-5 הימים שאחרי, אבל זו לא חובה וזה לבחירתכם בלבד.

**2. אחי לא נמצאת**: בין התאריכים 11.2-25.2 אחינועם לא תהיה בגן. הקפטניות שלכן זמינות עבורכן כרגיל, בכל שאר העניינים אפשר לפנות לאורטל בענייני הפדגוגיה / ילדימות / שגרה שוטפת; ולצחי- בכל הקשור לכספים / מנהלות.

**3. יום המשפחה:** שלחנו השבוע הפתעות לסבים והסבתות בדואר! ממש נשמח אם תשלחו בקבוצות השכבתיות תמונות שלהם מקבלים את המשלוחים :) עשינו אותם בהתרגשות רבה.

**4. שיחות אישיות:** לצערנו השבוע מיכל, שמרכזת את ניהול הפגישות האישיות, איבדה בת משפחה, ולכן רק בסוף השבוע הבא נשלח אליכם כפי שהבטחנו חלונות לקביעת פגישות לשיחה אישית. בינתיים אנחנו כבר עובדות על התצפיות. מבטיחים לעדכן בהכל. 

 **שבת של מנוחה !**

**צוות גן ילדי הטבע הדמוקרטי**

 

## **שכבת הצעירים**

השבוע שוחחנו רבות על המשפחה שלנו - איך קוראים להורים שלנו? לסבא ולסבתא? מה אנחנו אוהבים לעשות יחד? מה הם עושים עבורנו? אילו עוד אנשים יש במשפחה שלנו? אח, אחות, דוד, דודה, בני דודים, חתולים, כלבים… שרנו את ["המשפחה שלי"](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwiincnt4-X1AhX1wAIHHST4C_cQwqsBegQIBBAB&url=https%3A%2F%2Fwww.youtube.com%2Fwatch%3Fv%3DVbDRIO0XVaA&usg=AOvVaw02g0jyNgor5HCBv8HLts4v) וחשבנו על כל האנשים שאנחנו מכירים משם.

שמנו לב שבגן שלנו יש סוגים שונים ומגוונים של משפחות, יש משפחה של אמא ואבא, אמא ואמא, רק אמא, אבא ואבא. קראנו את הספר "לקוף יש בעיה" מאת ג'וליה דונלדסון, ושמנו לב שגם לבעלי החיים יש משפחות. הילדימות נהנו לזהות את כל החיות, וצחקו על הפרפר המבולבל. גילינו שיש משפחות שבהן הילדימות דומים להורימות, ויש משפחות שבהן הילדימות נראים שונה! ממש נהנו להתבונן באיורים הצבעוניים, ושמחנו כל כך שהקוף מצא את אמא שלו! 

אילו עוד סוגי משפחות יש? נזכרנו שבשבועות האחרונים הכרנו את משפחת ההדרים – משפחה של עצי פרי שהם קצת דומים, וקצת שונים. לכל חבר במשפחה הזו צבע, גודל וטעם קצת שונים. חשבנו גם על משפחות של צבעים! את הצבעים שלנו מיינו, וניסינו לצייר בהרבה גוונים של ירוק למשל! יום אחד, חילקנו את הלגו לסלסלות כמו שאנחנו רגילים, אבל הפעם, בכל סלסלה כל החלקים היו מצבע אחד! בהזדמנות אחרת, פיזרנו את הלגו בכיתה, ואספנו אותו בכל פעם לפי צבעים! קודם אספנו את כל הלגו האדום, אחר כך אספנו את כל הלגו הצהוב!

גם בחצר ניסינו לאסוף את הכדורים לפי צבעים! שגיא הביאה לנו שולחן מים חדש לחצר, שיש בו שתי פיילות. היה קצת קר ורטוב מדי בשביל למלא שולחן מים השבוע, אז במקום זאת החלטנו למלא אותו בכדורים! פיילה אחת מילאנו בכדורים אדומים, ואת הפיילה השנייה מילאנו בכדורים ירוקים! הילדימות מהר מאוד הבינו את העניין, ונהנו גם לשפוך ולמיין מחדש, לתקן כאשר כדור אחד מגיע לפיילה הלא-נכונה, ועוד יותר חשוב: לשמור על הידיים של החברימות. את שולחן המים החדש אפשר גם לסגור ולפתוח, אבל צריך לשים לב שאין ידיים של חברימות שיכולות להיתפס בפנים. לכן מי שרוצה לסגור צועק "סוגרים", וכך יתר החברימות יודעים להזיז את הידיים, וכולם מחכים בסבלנות או עוזרים לסגור את שולחן המים. זה מיד הפך להיות משחק חדש ומהנה שבו הילדים קראו זו לזו "ידיים למעלה! סוגרים!" "פותחים", "סוגרים" ונהנו עד מאוד.

בהמשך השבוע, השמש יצאה, תמר הגיעה לביקור בשכבה והכינה איתנו מתקן מיוחד עם חורים שבהם אפשר להשחיל ידיים אבל גם כדורים! הילדימות נהנו מאוד לחקור את המתקן ולחשוב מה אפשר ומה אי אפשר לעשות איתו.

בשבוע הבא נמשיך לדבר על המשפחה שלי ונרחיב את השיח גם לבית שלי!

**נתראה ביום ראשון עם סדינים נקיים ובקבוקים מלאים!**

**צוות שכבת הצעירים: חוה, חולוד, עדי, בר, שיר, רותם ומיכל**



## **שכבת הבוגרים**

**שורשים לא רק בצמחים**

שבוע מציף געגועים ומחמם את הלב עבר עלינו בשכבת הבוגרים: יום המשפחה הגיע ובדיוק אחרי שהכרנו את חלקי העץ וחשיבות השורשים שלו - דיברנו על השורשים שלנו. רגע, מה? יש לנו שורשים? אז אמנם הם לא מחברים אותנו לאדמה, אבל המשפחה שלנו היא הבסיס שלנו.

 הקשבנו לדקלום "איזה מזל" מאת חגית בנזימן\
איזה מזל שסבא פגש בסבתא

> וחשב שהיא נחמדה.
>
> איזה מזל שהם התחתנו
>
> ואמא נולדה.
>
> איזה מזל שההורים של אבא
>
> נפגשו זו עם זה.
>
> איזה מזל שנולד
>
> דווקא האבא הזה.
>
> איזה מזל שאמא ואבא
>
> נפגשו גם הם.
>
> איזה מזל שנולדתי
>
> ואני הבת שלהם.

**המשפחה שלי**

הילדימות שיתפו אחד את השנייה וסיפרו על המשפחה שלהם - איך קוראים להורים, לסבא וסבתא, לאחים/ות. חשבנו, מה ההורים עושים עבורינו? מכינים לנו אוכל, עוזרים לנו להתלבש, קוראים לנו סיפור לפני השינה, מקלחים, מחבקים, מנשקים, משחקים יתנו, מלווים אותנו לגן, לחוג או לגינה ועוד המון תשובות מתוקות שכיווצו לנו את הלב. 

לאט לאט, כמו העצים, אנחנו גדלים והופכים להיות קצת יותר עצמאיים. יש כבר המון דברים שאנחנו עושים לבד כמו: להרגיש מתי אני רעב/ה או צריכ/ה פיפי, לאכול לבד וגם לפנות את הצלחת שלי, ללכת, לקפוץ, לשטוף ידיים ופנים, למלא את בקבוק המים וגם לפתור קונפליקטים חברתיים.

בהמשך, דיברנו על בסיס הגוף שלי - כפות הרגליים, הן שומרות עליי יציבות. בתרגולי תנועה וקפיצות דיברנו על שמירה על שיווי המשקל. וממש כמו הצורך לשמור על שיווי משקל שלא ניפול, תהינו מה אנחנו עושים כשאנחנו עצובים? כועסים? מתגעגעים? גילינו שלכל אחד עוזר משהו אחר - חלק רוצים חיבוק, חלק אוהבים לחפש פינה שקטה לנוח בה, אחרים מעדיפים לשתות קצת מים, לשמוע מוזיקה, להתכרבל בבד נעים.

 **משפחות שונות ומגוונות**

השבוע קראנו את הספרים אבא עושה בושות/ מאיר שלו, וביקור בבית של הדר, שם הכל (כמעט) מותר/ דנה רייך. עיינו באיורים הקסומים ושמנו לב שגם בגן יש סוגים שונים של משפחות, וכולן מיוחדות - כי הן שונות זו מזו. יש משפחה עם אמא ואבא, משפחה עם אמא ואמא, אבא ואבא, משפחה עם שלוש ילדימות וחתלתולה או ילדימה אחת וכלבלב. 

נזכרנו שממש לא מזמן פגשנו משפחה חגיגית, את משפחת פירות ההדר! וכך הבנו שלא רק לבני האדם יש משפחות - אלא גם לחיות, צמחים, ירקות ולא תאמינו - גם למשחקים! באחד המפגשים המחנכות שפכו ארגז שלם של קוביות, הן עשו מלא בלגאן וזה היה ממש מצחיק. בשלב הראשון זיהנו את הצבעים השונים של הקוביות, אחר כך בחרנו בית לכל צבע ועזרנו ליתר הקוביות להגיע למשפחה שלהם. זו הייתה עבודת צוות נפלאה :)

 **מחכות לשבוע חדש אתכם, עם בקבוקים מלאים וסדינים רעננים!**

**מאחלות לכם סופשבוע מלא חיבוקים,\
מכל צוות שכבת הבוגרים: אורטל, גבי, נופר, הילה, רוני, תמר ושגיא**