---
title: טקסי בוקר וסדר יום
date: 2022-09-17T12:58:07.085Z
---
**שבת שלום לכל משפחות הגן,**

אחרי שבועיים אינטנסיביים לשמחתנו ההסתגלות הראשונית הסתיימה, ואנחנו נהנות לראות את הילדימות חוקרים את החללים החדשים שלהם.

כמה הודעות קצרות לפני העדכון:

1. **מפגשי גיבוש**: ביום שישי ניפגש כולנו בפארק וולפסון למפגשי גיבוש שכבתיים – זו הזדמנות נהדרת להכיר קצת אחד את השנייה ולראות את הילדימות ביחד גם מחוץ לכתלי הגן. שכבת הבוגרים תיפגש ב-9:00 בבוקר, ואילו שכבת הצעירים תיפגש ב-10:00. חלק גדול מהצוות גם יקפצו לומר שלום!

2. **חופש ראש השנה**: מזכירות שחופש ראש השנה יתקיים לאחר מכן בימים ראשון עד שלישי – וניפגש כולנו בגן שוב ב-28.9.

3. **ימי שישי**: ב-30.9 וכן ב-7.9 יתקיים גן שבועיים ברציפות, ולאחר מכן נחזור למתכונת של שישי פעם בשבועיים להמשך השנה.

**שתהיה שבת מנוחה!**

**עומרי, אחינועם וכל צוות גן ילדי הטבע הדמוקרטי**

## **שכבת הצעירים**

אחרי שבשבוע שעבר הילדימות למדו להכיר אותנו ואת חללי הגן השונים על משחקיהם ופינותיהם ואנחנו למדנו להכיר את הילדימות ואת ההעדפות שלהן – השבוע התחלנו לעבוד בצורה מסודרת בקבוצות שלנו.

מה זה אומר?

הסגולים בילו בעיקר בכיתה הסגולה ובחצר, והוורודים – בכיתה הוורודה ובחצר. איך נראה הבוקר שלנו? כולנו כבר מגיעים בין 7:30-8:30 בבוקר, נכנסים לכיתה שם מחכות לנו המחנכות עם שלל פעילויות – הדבקות, ציור, בצק, סיפור, משחק בבובות. בעצם יש כמה פינות בכיתה, והילדימות בוחרים היכן מעניין אותם להיות.

**ארוחת הבוקר**

לאחר מכן אנחנו מתחילות לאכול ארוחת בוקר בקבוצות קטנות סביב השולחן. שמנו לב שרבים מכם מתעניינים באיך זה בדיוק קורה:

הילדימות יושבים סביב השולחן, עם מחנכת צמודה שיושבת איתם, ומחלקת לכל אחד ואחת אוכל. כרגע אנחנו עוד במזונות שאפשר להחזיק ביד – ירקות חתוכים כמקלות וכריכים. אנחנו מתחילות עם סבב של ירק מסויים, מדברות על הירק – מה שמו? צבעו? צורתו? האם הוא מתוק או חמוץ? רך או קשה? לעתים קרובות אנחנו גם מצרפות דקלומים לחלוקת הירקות – זה גם כיף וגם מצחיק. בארוחת הבוקר הכריכים הם עם טחינה, ומי שתוהים אילו ירקות אנחנו אוכלים – הקבועים שלנו הם מלפפון, עגבניה, פלפל (לרוב בשני צבעים), גזר וקולורבי. המגש שלנו צבעוני ומפתה, ואנחנו כמובן מעודדות את כולם לטעום מגוון כמה שיותר גדול. (בסגולים נשארנו עד עתה עם ירקות רכים מסיבות בטיחותיות, בהדרגה נוסיף גם את הקשים – בתחילה אחרי ריכוך קל ובסוף טריים לגמרי. ילדימות שעוד לא ממש אוכלים עצמאית מקבלים את האוכל בחתיכות קטנות).

**פעילויות ומשחק חופשי**

לאחר ארוחת הבוקר, הסגולים מתאספים למפגש שירי בוקר, כאשר אלו הזקוקים לשנת בוקר עוברים לכיתה אחרת לנמנום שלהם, ואחר כך מצטרפים לפעילות בכיתה. הוורודים יוצאים לפעילות בחצר, ואחרי שעה – מתחלפים! עם שירי הבוקר שלנו נמנות כמה קלאסיקות שאתם בטח מכירים – בעיקר שירי אצבעות שנועדו לעזור לנו ללמוד את חלקי הגוף שלנו, לבנות אוצר מלים וקואורדינציה של הידיים והאצבעות. למשל: על הקור טיפס לו [עכביש קטן](https://www.youtube.com/watch?v=I3N_niH9qC4), [10 אצבעות לי יש](https://www.youtube.com/watch?v=M0F6yxNuBnI&list=PLLjInCvHPnCcCzrRHba031b6Tc8thOiGQ&index=10), [שתי ידיים](https://www.youtube.com/watch?v=t5qT9aVndvw&list=PLLjInCvHPnCcCzrRHba031b6Tc8thOiGQ&index=3)... חוץ מזה אנחנו אוהבים לשמוע כל מיני שירים אהובים ומוכרים כמו [The Wheels on the Bus](https://www.youtube.com/watch?v=e_04ZrNroTo) או [Baby Shark](https://www.youtube.com/watch?v=XqZsoesa55w).

ומה עושים בחצר? מציירים, משחקים במים ובחול, במכוניות, עושים פעילויות ושירים עם מצנח, קולעים כדורים לתוך בית ההוביט ואחר כך גם זורקים אותם החוצה... המון דברים. אחת הפינות הפופולריות היא פינת ההצצה אל חצר הבוגרים! הילדימות כבר אוהבים לטפס עליהן ופשוט לעמוד ולהתבונן במה שקורה בחצר השנייה. לעתים הילדימות גם ממש רוצים להתנסות במה שקורה בחצר השנייה, וכשזה מתאפשר, אחת או שניים מצטרפים לזמן קצר לבוגרים שמקבלים אותנו מאוד יפה! לפעמים זה גם הפוך! הבוגרים רוצים להיכנס לחצר שלהם לשעבר, ובאים קצת לשחק איתנו ולהכיר את הצעירים, לעזור להם כשהם מתקשים לטפס על מתקנים, ולזרוק להם כדורים. אלו רגעים קסומים שמדגישים גם את החיבור בין שתי השכבות, אפילו כשאנחנו עובדות בנפרד.

בשבוע הבא נמשיך לבסס את סדר היום שלנו, עכשיו כשכבר כולם נמצאים איתנו כמעט כל היום.

מחכות לכם ביום ראשון בגן – לא לשכוח בקבוקים מלאים וסדינים נקיים!

**צוות שכבת הצעירים – שגיא, רבקה, עדי, בר, חוה, הדר ומיכל**

## **שכבת הבוגרים**

השבוע התחלנו כבר להיכנס לשגרה בחלל החדש שלנו. אנחנו כבר יודעים להיכנס לחצר הבוגרים, יודעים איפה להניח את הבקבוק ואיפה את התיק – וגם היכן הולכים לשטוף ידיים או לעשות פיפי. כל הילדימות כבר זוכרים איפה הכיתה שלהם, ולמדנו גם להכיר את המגירות שלנו. אין כמו טקסי בוקר כדי להרגיש נינוחים!

**מפגשי הבוקר שלנו**

טקס קבוצתי ראשון הקורה בכל בוקר. אנו בודקות מי הגיע לגן ומי לא. הילדימות בוחרים.ות לשתף על הדרך בה הגענו לגן: באופניים, באוטו ברגל? משהו נעים, מצחיק, מכעיס שקרה לי?

קצת רוקדות.ים ומסיימים במעגל קבוצתי ושירה משותפת [epoi tai tai e - organic music אפו איתיתי יה - מוסיקה אורגנית](https://youtu.be/QNKBXxMmr_g) .

**ראש השנה** 

החג הראשון בשנה מתקרב והשבוע התחלנו לתרגל קצת שיח על סימנים כמו דבש. גילינו יחד כמה כוורות מעניינות. הן הבית של הדבורים שם הן מגדלות את הצאצאים שלהן, שומרות מזון… שמנו לב שהצורה שלהן מיוחדת היא בנויה ממשושים המחוברים יחדיו… מהם.ן משושים? צורה בעלת 6 צלעות… ספרנו יחד וכדי שנוכל להעמיק את ההכרות עם הצורה עברנו לפעילות בחומר וטבלנו משושים בגואש ובעזרתם החתמנו את הדף הלבן שלנו ויצרנו יחד כוורות.

**מסיבת משקפיים** 

השבוע ערכנו לניתאי מסיבת משקפיים: דיברנו על סוגים שונים של משקפיים - כאלו המגינים משמש, כאלו העוזרים לנו לראות וכאלו שהם רק לשעשוע כמו תחפושת … ניתאי חילק לכל החברימות משקפיים שונים. הרכבנו אותן, רקדנו, שרנו וחגגנו עם ניתאי את התוספת החדשה לפנים המתוקות שלו. זיהינו עוד חברימות עם משקפיים כמו איתן וסתיו שהראו לנו איך שומרים עליהן, מנקים אותן ונזהרים כי הן ממש עדינות ושבירות.

**פעילות בתנועה**

פעילות תנועה חופשית בכיתה יכולה להיות מאתגרת ואף מסוכנת - לכן השבוע תירגלו את כללי הכיתה לטובה החוויה של החברימות בקבוצה. איך עשינו את זה? בעזרת משחק…

כשהמוסיקה מנגנת אפשר לרקוד… וללכת. כשהמוסיקה עוצרת נמצא קיר לעמוד מלפניו.

במשחק הזה תירגלנו כללים כמו: לא רצים בחלל, ואם כבר לא מתחשק לי להשתתף אוכל לבחור לשבת צמוד לקיר כדי לא לסכן את חבריי שרוקדים בחלל.

הילדימות קלטו ברגע את המשחק! היה ממריץ, משעשע ובעיקר תירגול לפעילויות משותפות בחלל.

**ביקור צעירימות בחצר**

במהלך השתלבות השכבה הצעירה בגן שלנו הם.ן מגיעים.ות לביקור בחצר הבוגרים... לעתים ילד תועה בדרך והבוגרימות שלנו מכוונים אותו לכיתה שלו. לעתים הם מגיעים עם מחנכת לשחק קצת בחצר שלנו. הילדימות מקבלים אותם.ן ברכות מציעים משחקים ואף עוזרים להם.ן לאכול. יש בוגרימות שגם מתגעגעים לחללים שלנו מהשנה שעברה, ובאים לעזור למחנכות המוכרות בחצר הצעירים. אלו רגעים קסומים הממחישים את החשיבות בחיבור בין השכבות, ובהם אנחנו גם רואות כמה הילדימות התבגרו וגדלו :)

**שבת מנוחה,**

**כל צוות שכבת הבוגרים: גבי, מייקי, רוני, לימור ונופר**