---
title: הקבוצה שלי והכיתה שלי
date: 2023-09-22T12:32:46.146Z
---
**שבת שלום לכל המשפחות שלנו –**

היה ממש כיף להיפגש עם רובכם היום בפארק! מאחלים לכולנו שנה של הרבה מפגשים כיפיים וחברויות חדשות :)

כמה הודעות קצרות:

1.     **חופשי ספטמבר**: בשבוע הבא יחול יום הכיפורים, ניפגש שוב בגן ביום שלישי, ה-26.9, ל-3 ימים. בחול המועד סוכות הגן פועל למעט ביום ראשון ה-1.10. בשבוע לאחר מכן הגן חוזר לפעילות כסדרה, כלומר שבועות מלאים ויום שישי פעם בשבועיים (כלומר, ב-13.10 הגן פועל). אנחנו מאוד ממליצות לטעון את לוח השנה שבאתר הגן ליומן שלכם – מבטיחות שזה עושה סדר בחופשים ובאילו ימי שישי הגן פועל ואילו לא!

2.     **הרצאה ראשונה לשנה**: ב-16.10 תתקיים הרצאה על ערכי הגן ב-20:00 בערב. אנחנו ממליצות מאוד להצטרף, במיוחד להורימות חדשים בגן, אבל גם לותיקים – יש דברים שמתעדכנים עם הזמן... נשלח בעוד שבוע קישור להרשמה.

3.     **חיתולי פול-אפ**: נבקש שלא להביא את הילדים בחיתולי פול-אפ. מדובר בחיתולים שבכדי ללבשם הילדימות צריכים להוריד לגמרי מכנסיים ותחתונים, ועבור הילדימות הם קשים להורדה עצמאית, מה שדורש מהם להתפשט פעם נוספת בעת הורדתם, או לבקש עזרה ממחנכת. אנחנו מנסות לעודד ילדימות, בייחוד בשלבי גמילה, לעצמאות בתחום השירותים, וחיתולי הפול-אפ פוגעים בעצמאות זו. בנוסף, מבחינה עקרונית חיתולי הפול-אפ בעינינו מבלבלים את הילדימות בתהליכי הגמילה – לובשים אותם כמו תחתונים או מכנסיים, אבל לגמרי אפשר לעשות בהם פיפי וקקי כמו בחיתול...

**שבת מנוחה וגמר חתימה טובה,**

**עומרי, אחינועם וכל צוות גן ילדי הטבע הדמוקרטי**

## שכבת הצעירים

חזרנו מחופשת ראש השנה הישר לשבוע השלישי להסתגלות, כמה כייף!

בכל יום אנחנו עובדות.ים ומתקדמות.ים יותר ויותר ליצור תחושת ביטחון בחללי הגן ובסדר היום שלנו. ההתקדמות מדהימה ומרגשת. אנחנו רוצות לשתף אתכן.ם קצת יותר בסדר היום שלנו שנבנה לאיטו, כדי שתוכלו להבין טוב יותר איך נראה יומם של הילדימות בגן.

את השבוע התחלנו כבר בקבוצות שלנו וכל הילדימות נכנסו לסדר יום.

**מה זה אומר?**

לאחר שהילדימות נפרדו מכם.ן בשער הן.ם מניחים בקבוק בסלסלה ויחד עם המחנכת נכנסים לכיתות. אנחנו שואלות: איפה הכיתה שלנו? ונותנות לילדימות להוביל אותנו. את התיק אנחנו מניחות יחדיו במקום ואומרות בוקר טוב לחברימות ולמחנכות שמחכים בכיתה.

**מה עושים.ות בכיתה?**

מהכוורת אנחנו מוציאות משחקים צבעוניים וכייפים - חלקם על השולחן וחלקם על הריצפה. מכוניות, קוביות, לגו פונפונים... נחקור: איך הם מרגישים? איך מרכיבים? האם הם רכים או אולי קשים? ומה נעשה כשמסיימים? נאסוף יחד עם המחנכות וכל החברימות לתוך הקופסא ונחזיר למקום במדף:)

ארוחות קבוצתיות 

לפני שהארוחה מגיעה אנו מזמינות את הילדימות להפסקת מים… איך נראה הבקבוק שלי? האם הוא כבד או קל? איך נפתח אותו?  אני יכולה לבד או זקוק לעזרה?

כשהארוחה מגיעה הילדימות מוזמנים חלק לאכול וחלק לשחק. מה נאכל? ירקות, טחינה, חמוצים, חביתה וכמובן פחמימה(: ובארוחת צהריים אורז,קוסקוס מרקים ותבשילים חמימים וטעימים.  בין לבין אנחנו כמובן מנשנשים קצת פירות וירקות.

אחרי ארוחת הבוקר, אנחנו יוצאים בקבוצות אל החצר, למשחקים שאנחנו מכירים כבר טוב מתקופת ההסתגלות הראשונית, וגם אתם :) כבר אנחנו יודעות לספר שיש ילדימות שהכי אוהבים את המשחק החופשי בחצר, ואילו אחרים מעדיפים את המשחק הרגוע והסגור יותר בתוך הכיתה.

**ואיך אנחנו נרדמים.ות בגן?**

מיד אחרי ארוחת הצהריים, אנחנו מתארגנים לשינה, מחליפים לבגדים נקיים, נשכבים.ות על המזרנים והולכים לישון. המחנכות מכבות את האורות, מפעילות מוסיקה נעימה ועוברות בין הילדימות לליטוף, חיבוק או טפיחה – כל ילד.ה ומה שמתאים לו.ה.

כל כך נעים לישון יחד בכיתה עם כל החברימות!

**שיהיה המשך חודש נעים וטוב!**

**גמר חתימה טובה🌿**

**וניפגש ביום שלישי עם סדינים נקיים ובקבוקים מלאים!**

**צוות שכבת הצעירים: הילה, גבי, רוני, אלמוג, מיאל, נעמי, ענבר ושירז.**

## שכבת הבוגרים

אחרי שהילדימות כבר התרגלו לחללים ולסדר היום של השכבה הבוגרת, יודעים איפה כל דבר נמצא - איפה ארגז הבקבוקים, איפה ספסל הנעליים של כיתה ובכלל באיזו כיתה אני - התחלנו לעבוד על ערכים חשובים בגן שלנו: הקבוצתיות והחברות - נושאים שבול מתאימים לתקופה של יום כיפור וסוכות!

**חברות וקבוצתיות**

חלק מאוד משמעותי בשכבת הבוגרימות הוא החברויות בין הילדימות. חשבנו קצת יחד מה זה אומר, שמישהי חברה שלי: הילדימות אמרו שחברימות עוזרים כשלמישהו מהם קשה, שחברימות אוהבים לשחק יחדיו, חבר מביא לי את הבקבוק, חברה שומרת לי משחק, ועוד… אנחנו מצידנו מנסות לתווך להם כשאנחנו רואות מישהו עושה משהו מאוד חברי, כמו למשל: לוותר על משחק שילדה אחרת ממש רוצה, או לגשת לילד שבוכה לשאול מה קרה.

בהדרגה אנחנו בונות את הקבוצות שלנו: הקבוצה הכחולה מורכבת מוורודים לשעבר וצהובים לשעבר,  ואילו הצהובה מורכבת מסגולים לשעבר וילדימות חדשים. בשבועיים האחרונים התמקדנו בהכרת החללים והבנה - אני בכיתה הצהובה או הכחולה? עכשיו אנחנו גם מוסיפות את האווירה הקבוצתית. למשל, נשב יחדיו לחברותא: נשתה מים יחדיו, נבדוק מי הגיעו לגן ומי חסרים ולמה. ואיך מסדרים? כולם יחדיו! כך הכי  כיף! ומה עם ילד.ה שלא רוצה לסדר עם כולם? יכול.ה לשבת עם הבקבוק לראות כיצד החברימות מסדרים בזריזות וכיף את החצר. מדוע? זה לא חברי להמשיך לשחק כשכולם עובדים! לכן, כשנשמע את[ שיר סידור החצר](https://open.spotify.com/track/7DD7eSuYSC5xk2ArU62esN), מיד נתחיל לסדר יחדיו - זה הרבה יותר מהיר וכיפי כך (:

**חג האופניים**

יום אחד אחת הילדות הראתה בבוקר שפשוף שקיבלה כשנפלה מהאופניים. ישר כולנו השוויינו שפשופים ושריטות, וראינו שחלק מהן התקבלו מנפילות קורקינטים ואופניים. סיפרנו שממש בקרוב יהיה יום שבו למכוניות יהיה אסור לנסוע בכביש ואנחנו נוכל לנסוע במקומן על הכביש! כל החברימות התחילו מיד לתכנן באילו כלי תחבורה הם יסעו ביום כיפור…

אבל גם כשאין מכוניות צריך להיזהר! ממה צריך להיזהר כשנוסעים על אופניים או קורקינט? נשים לב שאין מכשולים בדרך, נתבונן תמיד בכיוון הנסיעה שלנו. נעצור לפני כל כביש חוצה ונחכה להורימות. נקשיב להוראות כמו "עצור" או "תחזרי אלינו". אבל אם בכל זאת נופלים? איזה מזל שיש קסדה ששומרת עלינו! 

**סוכות**

את הלמידה שלנו לקראת חג סוכות התחלנו בשיח על מחסה. מהו מחסה? משהו שמגן עליי - למשל, מפני גשם או שמש. הציליות בחצר שלנו מגנות עלינו מפני השמש. אבל בשבוע שעבר כשירד גשם, רצנו לתפוס מחסה בתוך הגן, או בתוך בית העץ והדוכן. ויש גם מי שהביאו מטריות ופתחו אותן כדי לא להירטב! חשבנו אילו עוד דברים יכולים לשמש לנו מחסה: חלק מהילדימות אמרו שמתחת לשולחנות, אחרים הציעו את הגיטרה של רוני בתור מחסה. ניסינו לראות כמה ילדימות יכולים להיכנס  יחדיו לבית העץ ולחסות בו.

בשבוע הבא נמשיך לדבר על סוכות ועל מחסים - וכמובן ששיח החברות ילווה אותנו כל השנה… ניפגש ביום שלישי בגן  - לא לשכוח בקבוקים מלאים וסדינים נקיים (הם יישארו בגן גם לשבוע שאחריו שגם הוא יהיה קצר).

**שבת מנוחה וגמר חתימה טובה – אל תשכחו ביום שלישי סדינים נקיים ובקבוקים מלאים!**

**צוות השכבה הבוגרת: חוה, מייקי, נגה, מיכל, לין, עמנואל ואורית**