---
title: נמלים חרוצות, חיפושיות צבעוניות וצרצרים מנגנים
date: 2022-07-01T12:11:38.886Z
---
**שבת שלום לכל משפחות הגן,** 

1. **מסיבות סיום**: מזכירות לכם את התאריכים: 

**בוגרים** - יום חמישי 14.7.22 בשעה 17:00 

**צעירים** - יום שישי 15.7.22 בשעה 9:00 

 

**שימו לב, ב-14.7, איסוף שכבת הבוגרים יתקיים בין 15:00-16:00**, כדי לתת גם לילדימות זמן לנוח ולהתאושש, וגם לצוות לארגן את תחנות הפעילות למסיבה.

**נבקש גם מהורי שכבת הצעירים לאסוף את הילדימות ביום זה עד 16:15** כדי לאפשר לצוות השכבה לסייע בהכנות ולהשתתף במסיבת הבוגרים. 

**מזכירות שהמסיבה היא ללא אחים קטנים או גדולים**. מדוע? המסיבות שלנו הן ההזדמנות של הילדימות ושלכם לחוות יחד את הלמידה והעשייה שלהם. כיוון שהמסיבה אינה הצגה בפניכם, אלא פעילויות משותפות, הרעיון הוא שזהו זמן בלעדי של הילדימות להיות במרכז תשומת הלב שלכם ההורים, להוביל את הפעילויות וקצת לנהל אתכם, ללא הפרעה מצד אחים ואחיות. בנוסף, אנו משתדלים שהארוע לא יהיה המוני מדי בכדי לא להעמיס מדי על לדימות רגישים יותר.

**שיהיה לכולנו שבוע נפלא!** 

**כל צוות גן ילדי הטבע הדמוקרטי**

##  שכבת הצעירים

השבוע המשכנו בחקר עולם החרקים במסגרת הפרוייקט שלנו, ולחקר הנמלים שלנו הוספנו גם את החיפושיות. חיפושית אחת כולם מכירים - הלוא היא מושית ה-7, או פרת משה רבנו, אבל גילינו שיש עוד הרבה סוגים של חיפושיות. הילדימות נהנו לספור את הרגליים של החיפושית - 6! ממש כמו הנמלים, וגם את הנקודות על החיפושית: 7! 3 בצד אחד, 3 בצד השני, ואחת באמצע! 

**שמות וחיפושיות**

הכרנו את השיר "[פרת משה רבנו](https://www.youtube.com/watch?v=3ykaolGgsDo)" (אפרים סידון) וחשבנו שהוא מאוד מצחיק:

> פרת משה רבנו
>
> בקול התאוננה,
>
> שיש לה שם כל כך ארוך
>
> והיא הרי קטנה.
>
> לכן היא מבקשת,
>
> אם זה לא קשה,
>
> פשוט מאוד לקרוא לה
>
> מרת פרת משה.
>
>  
>
> פרת משה רבנו
>
> מאוד הצטערה,
>
> השם נראה לא מתאים,
>
> חושבים שהיא פרה.
>
> לכן היא מבקשת,
>
> אם זה לא קשה,
>
> פשוט מאוד לקרוא לה
>
> החברה משה.
>
>  
>
> פרת משה רבנו
>
> חשבה שזה טיפשי,
>
> משה זה שם של בחורים,
>
> ולא של חיפושית.
>
> לכן היא מבקשת,
>
> עכשיו מכל אחד,
>
> פשוט לקרוא לה: "בואי",
>
> והיא תבוא מיד. 

הילדימות חשבו במיוחד שמצחיק שקוראים לה "פרה". "פרה בכלל עושה מוווו"! הם אמרו! "הפרה גדולה, וחיפושית היא קטנה"! אמרו אחרים. ועוד אחרים אמרו שהצבע בכלל לא נכון - הפרה חומה או שחורה או לבנה או שחורה-לבנה. וחיפושית? אדומה! הם אמרו. הם מאוד התרגשו לגלות שמושיות יכולות גם להגיע בשלל צבעים אחרים - ורוד, סגול, ירוק, צהוב…

דיברנו גם על השמות שלנו - לכולנו יש שם מלא שנולדנו איתו, אבל לרוב יש לנו גם עוד שמות שמשפחה וחברימות משתמשים בהם - שמות חיבה. לפעמים משתמשים בשם חיבה כדי לקצר את השם, ולפעמים הכינוי דווקא ארוך יותר מהשם. לפעמים משתמשים בשם אחר כדי להבדיל בינינו לבין מישהי אחרת עם אותו השם, ולפעמים סתם כדי להראות לנו שאוהבים אותנו :)

**למידה ספונטנית ביותר**

בעודנו מדברים על פרת משה רבנו ועל השמות שלנו, פתאום צעק אחד החברימות: "חרק! חרק!" מיד נטשנו את המעגל ורצנו לצד השני של הכיתה כדי לראות מה מצאנו. להפתעתנו ושמחתנו - זו הייתה חיפושית! לא צבעונית כמו פרת משה, אלא שחורה ועגלגלה - חיפושית זבל קטנה! הבאנו את זכוכיות המגדלת שלנו, התבוננו בה זוחלת על רצפת הכיתה, ושמנו לב שגם לה יש 6 רגליים - 3 מכל צד.

למה קוראים לה חיפושית זבל בעצם? הרבה אפשר למצוא אותה מרחרחת זבל או קקי של חיות שזרוק ברחוב. החיפושית היא חלק חשוב מפירוק הקקי והזבל, וכך עוזרת לסביבה שלנו. ומה בעצם אוכלת מושית השבע? גם היא עוזרת לטבע! המושית אוהבת מאוד לאכול כנימות שצומחות על עלים, ובכך מנקה את העלים ועוזרת לצמחים "לנשום".

הילדימות נזכרו גם בזחל שראינו בתחילת השבוע - לנון מצאה אותו בפארק והביאה לנו אותו בצנצנת עם מצע עלים וחורים לאוויר. הזחל זלל וזחל דרך העלים, ואנחנו זכינו לראותו כיצד הוא מתפתל וזוחל. האם גם הזחל מנקה את העלים? לא, הוא דווקא ממש אוהב לאכול אותם! מעניין למה יהפוך כשיהיה גדול!

בשבוע הבא נמשיך לפגוש את חרקי החצר שלנו, להתבונן בהם בזכוכיות מגדלת, לגלות מיהם ומה הם אוהבים לאכול - ונכיר גם חרקים חדשים: הצרצר והדבורה.

עד אז, נאחל לכם סופ"ש נעים - כרגיל נשמח לקבל תמונות מהסופ"ש או אוצרות מן הטבע. מחכות לכם ביום ראשון עם סדינים נקיים ובקבוקים מלאים!

 **צוות שכבת הצעירים - חוה, מיכל, שגיא, בר, נופר ורוני**



## שכבת הבוגרים

השבוע פגשנו חרק שאולי לא רואים אותו הרבה אבל בהחלט שומעים אותו… הצרצר!

מתי הוא נשמע? בעיקר בלילה שקולות הבחוץ נחלשים

מה אוהב לאכול? הצרצרים הם אוכלי כל. הם אוכלים כל מה שיש ליד מקום הגידול שלהם. פירות,צמחים פרוקי רגליים אחרים. איך הם זזים? כדי להתקדם הצרצר יכול לעוף ולקפוץ. 

**צרצרים בחצר**

במהלך השבוע ניסינו להפוך לצרצרים לכן תירגלנו קפיצות תוך כדי כיפוף ברכיים ותנועה קדימה או למעלה, שיחקנו דג מלוח ובמקום לרוץ למחנכת - קפצנו אליה! זה היה מצחיק ולא קל בכלל. 

בנוסף תירגלנו הפקת צליל ולא מהפה… איך הצרצר מפיק את הצליל שלו? דרך הכנפיים. יש להן פס הדומה לשיניים קטנות על הכנף וכשהם משפשפים כנף בכנף צליל הצרצרים מופק.

**אוצר מהבית**

השבוע רום הביא צדפים. התבוננו בגוונים החומים לבנים שלהן שמנו לב להבדלים חלקן גדולות וחלקן קטנות לכל הגדולות היה חור ולקטנות לא היה בכלל… כשאחזנו את כולן ביד אחת ורישרשנו גילינו צליל מיוחד… הרגיש לנו כמו להקת צרצרים בתוך שיח סבוך.. מדהים איך כל דבר מתחבר לנו לחרקים (:

**סיפור השבוע - הנמלה והצרצר**

הילדימות השבוע המחיזו את הסיפור על הנמלה והצרצר… היו חברימות שהיו צרצרים וחברימות שהיו נמלים. 

הצרצרים ישבו על במה גבוהה, הרימו רגליים ונהנו מהשמש והחברותא. הנמלים יצאו מהקן בשיירה ארוכה וצעדו לעבר מטרה בלתי נראית. הצרצרים ראו את הנמלים ואמרו שהשמש זורחת ונעימה בואו לחגוג ולהיות יחד. הנמלים ענו שהשמש זורחת וזה זמן נהדר לחפש ולאגור מזון. הצרצרים זילזלו וצחקו על הנמלים העסוקות ולא הבינו למה לבזבז זמן של שמש בעבודה. הנמלים לא הבינו איך אפשר כל הזמן לנוח ולא לדאוג למזון לזמן של חורף.

בכל בוקר יצאו הנמלים ופגשו את הצרצרים שניגנו וזימרו להם מתחת לקרני השמש. החורף הגיע והשיירה כבר לא יצאה החוצה - הם היו במעמקי האדמה, שרו ושמחו בבית החם שלהם ונהנו מהחברותא. והצרצרים? מה איתם? מתחת לעלים מטפטפים, היה להם קר ורעב. הם כמובן הוזמנו לביתם של הנמלים ושם גילו שיש זמן למנוחה ויש זמן לעבודה. 

במהלך השבוע אנו מדברות המון על ארגון הכיתה שלנו, איסוף צעצועים דאגה לבקבוקי מים מלאים כל אלה תפקידים חשובים ואנחנו רק צריכות לבחור האם אנו חרוצות כנמלים או עצלניות כצרצרים.

**Gaby’s Corner**

This week the children have been showing the need for a  bigger challenge in English time. We added in a new opening song. We transitioned from GOOD MORNING SONG to [WAKE UP SONG](https://www.youtube.com/watch?v=4qCxsUUU3MI).

When are we ASLEEP? At NIGHT.

When do we WAKE UP? In the MORNING!

It helped make a connection to some of the other words we have learned.

What comes out at NIGHT? The MOON

What comes out in the morning? The SUN

When is it DARK? At NIGHT

When is it LIGHT? In the MORNING

We HOP , JUMP, WIGGLE and RUN

We touch our KNEES and stick out our BUMS.

All the ways we MOVE our BODY to help us WAKE UP.



בשבוע הבא נמשיך לחקור את עולם החרקים, ונוסיף לרשימה שלנו גם את הדבורים. בראשון נחכה לכם בגן - לא לשכוח סדינים נקיים ובקבוקים מלאים! 

**שבת מנוחה,**

**כל צוות שכבת הבוגרים: אורטל, מייקי, גבי, הילה, תמר ועדי**