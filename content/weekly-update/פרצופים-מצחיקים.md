---
title: פרצופים מצחיקים
date: 2024-03-08T06:36:31.784Z
---
הי הי לכל משפחות הגן שלנו,

2 הודעות בטרם נעבור לעדכון:

1. **פורים**: נשלח אליכם מייל בנושא פורים. עבור ילדים בגיל הרך זהו חג מאוד מבלבל במקביל להיות חג מאוד מרגש. הצבעוניות, הרעש, האנשים המחופשים יכולים להלחיץ הרבה מאוד ילדימות, ולכן בגן שלנו אנחנו אוהבות לעשות אותו יחסית "בקטנה". החגיגה עצמה תתקיים ביום חמישי ה-21.3.24. הילדימות יוכלו להגיע מחופשים בבוקר, ובהמשך היום נפשוט את התחפושות ונחזור בהדרגה ליום רגיל בגן. חשוב לשים לב בתחפושות: בחרו תחפושת נוחה ונעימה, והימנעו מאביזרים שימנעו מהילדימות משחק חופשי (במיוחד אביזרים שחשוב לכם שלא ילכו לאיבוד). אם הבאתם אביזר, הקפידו לכתוב עליו שם!
2. **חופשת פורים**: 22.-25.3.24.



**שבת חורף נעימה,**

**עומרי, אחינועם וכל גן ילדי הטבע הדמוקרטי**



## השכבה הצעירה

השבוע התחלנו לגעת מעט בחג פורים! חג של מסיכות וריקודים, שירים ותחפושות! ומשום שחג פורים עשוי להיות אמוציונלי לחלק מהילדימות כפי שהוא אמוציונלי גם לחלקינו, התחלנו לגעת בו בעדינות במהלך השבוע שלנו!

התחלנו בלדבר על החלק הכי משמח שהוא הצחוק! צחוק גדול ומתגלגל:) איך עשינו את זה? בעזרת הפרצוף שלנו שבדיוק דיברנו עליו בשבועות האחרונים!

בזמן שטיפת ידיים התבוננו במראה ובדקנו האם נותרו לנו שאריות אוכל ולכלוך שצבעו את הפנים שלנו בצבעים מעניינים? יש לי שפם של מרק? ואולי זקן של קוסקוס? אחרי שרחצנו את הפנים שלנו התבוננו שוב ועשינו קצת פרצופים, פתחנו וסגרנו את הפה, הרמנו את הגבות והוצאנו גם לשון! אילו פרצופים אפשר לעשות למראה? שמח ועצוב, כועס ומתבייש, נוכל לנפח את הנחיריים ולמצמצץ עם העיניים:)

**חימר שהתחפש**

החומר האהוב עלינו במיוחד- החימר, קיבל עוד רובד של חקר השבוע! הוספנו בכל פעם שהגשנו אותו לילדימות עוד אלמנט. תחילה פשוט נגענו ומיששנו, בהמשך הבאנו מקלות ארטיק שניסינו לתקוע אותן בחימר, ניסינו לגלף ולחתוך בעזרתו את החימר, בהמשך החלפנו את מקלות הארטיק לגפרורים וניסינו לדמיין מה יצרנו. אולי קיפוד או בעצם מכונית? אולי בכלל שמש או בית?  לאחר מכן הוצאנו מעט מנקי מקטרות צבעוניים, ומה עכשיו יצרנו? בסוף הפעילות כל החברימות קיבלו סמרטוטים לחים וניקינו יחד את השולחנות והריצפה שמאוד התלכלכו - אחד החלקים האהובים עלינו בכל פעילות חימר!

**ומה עוד מעניין ומרגש קרה השבוע?**

שכבת הבוגרים התחדשה בדשא נוצץ וחדש, ובגלל חידוש הדשא השכבה הצעירה והשכבה הבוגרת חלקו את החצר. הופתענו לראות כמה הילדימות התרגשו ונהנו יחד בחצר. הם התבוננו בחברי השכבה הבוגרת, את חלקם הם זוכרים ומכירים מימי המקלטים ואת חלקם פחות. המפגש היה ממש מרגש, היה כל כך נעים לראות את הילדימות משחקים יחד בארגז החול ומתגלגלים יחד על הדשא החמים! זו היתה הזדמנות נפלאה להכיר עוד חברים בגן שלנו!

**תיפוף תיפוף תיפוף**

השבוע רוני המחנכת האגדית שלנו שהיא גם מוסיקאית מדהימה ומתופפת מדופלמת הביאה למפגש שלנו את הדליים- תופים שלה! אז מה היה שם? הקבוצה הסגלגלה תירגלה תיפוף ועצירה, וריקוד בתנועה מהירה ואיטית. הקבוצה האדמדמה תרגלה ״גרוב״ קבוצתי ועצירה ובנוסף ״סולו״- כל החברימות עוצרים וחבר/ה אחד מתופף.ת! התרגשנו לראות איך הילדימות היו קשובים להנחיות ונהננים מהתיפוף עם רונצ׳יק שלנו!

ניפגש ביום ראשון- לא לשכוח בגדים ספייר, סדינים נקיים בקבוקים מלאים ורביעיית מגבונים לחודש מרץ אם טרם הבאתם!

**שבת מנוחה,**

**צוות השכבה הצעירה - הילה, נגה, יהודית, נעמי, שירז, גבי, ענבר, ואלמוג**



## **השכבה הבוגרת**

פורים הוא חג של מסכות, תחפושות. זהו שלב שבו דמיון ומציאות קצת מתערבבים ומצב זה יכול לערער ולבלבל את הילדימות. בגן שלנו אנחנו מקפידות שהצוות מחופש בצורה נעימה ולא מבלבלת, פנים לא מכוסות או מאופרות בצורה כבדה. במקביל, אנחנו גם מכינות את הילדימות בשבועות לקראת החג, ומדגישות לא רק את צד התחפושות שבו, אלא את השמחה והחגיגה עצמה.

השבוע התחלנו בחלק השווה ביותר בחג. צחוק! צחוק גדול ומתגלגל. ניסינו רגע פשוט לצחוק צחוק גדול, אפילו בכאילו, וראינו איך מהר מאוד הוא הופך לצחוק אמיתי, כזה שמתחיל מהבטן, והרגשנו איך הצחוק של החברימות מדבק ממש ועובר בינינו! הפסקנו כשכבר היו לנו דמעות בעיניים מרוב צחוק, ולקחנו נשימה עמוקה. הרגשנו איך הצחוק שלנו ממש עושה נעים בכל הגוף! אנחנו מרגישים משוחררים ושמחים אחריו!

**שטוזים**

חשבנו אילו דברים מצחיקים אותנו. דגדוגים! שטויות במיץ עגבניות! שטוזים! השבוע השטוזים הלכו חזק. רגע, אתם לא יודעים מהם שטוזים? הילדימות ישר יענו לכם: שטויות בחרוזים! התחלנו מספר השטוזים הנהדר של דתיה בן דור, עם שטוזים משעשעים כמו "פעם אוטו זבל קפץ בחבל", "פעם גרב אכל ארוחת ערב", "פעם גמבה רקדה סמבה" או "פעם תרנגולת הלכה למכולת" וכמובן "פעם תרנגול הבקיע גול". צחקנו יחד, ומהר מאוד הילדימות החלו להמציא שטוזים משל עצמם: "פעם סתיו פגש צב", או "פעם קולורבי הלך לגבי"!. "שטויות, שטויות, זה לא יכול להיות! אז מה?! זו כל החוכמה!".

חשבנו שמה שמצחיק בשטוז, זה גם השטות עצמה, וגם החרוז, שהופך את הצליל למצחיק יותר. רגע, צלילים יכולים להצחיק? בהחלט! יש מלים שהרבה יותר מצחיק להגיד אותן, יש מלים שרק הצורה של הפה כשהוא אומר אותן, גורמת לנו לחייך – זוכרים את "הכי הכי מצחיק זה להגיד כרובית"? (הכבש הששה עשר). ויש מוסיקה וריקודים שמצחיקים אותנו. מצחיק אותנו כשבסוף של הרם-סם-סם נהיה כל כך מהר שכולם כבר מתבלבלים! מצחיק אותנו בשושוואווה כשאנחנו מנסים לשיר עם הלשון בחוץ. השבוע הכנסנו גם שיר מצחיק נוסף. איך שהצלילים הראשונים נשמעו, הרגשנו איך הגוף מתחיל לקפץ בעצמו, והילדימות ישר נעמדו והחלו לזוז. תרנגולות שרות? שטויות! זה לא יכול להיות! רקדנו קצת כמו תרנגולות, וצחקנו עד לב השמים תוך כדי. כשהשיר נגמר, התיישבנו והרגשנו שוב איזה כיף לנו בגוף!

**עולם הפוך**

גם השטויות עצמן מצחיקות אותנו. קראנו את "כך ולא כך" של לאה גולדברג וצחקנו מהשטויות שאבא מצייר לענת. עשינו זו לזה פרצופים מצחיקים, ושמענו את השיר "עולם הפוך". החלטנו גם לעשות רגע של עולם הפוך: במקום להניח את הדף על השולחן, הדבקנו אותו מתחת לשולחן, לקחנו טושים, נשכבנו על הרצפה, וציירנו מתחת לשולחן! זה בבת אחת גם מצחיק וגם מסקרן. איך אני מגיעה לשולחן מהרצפה? איך יותר נוח, לשבת מכופפת או לשכב על הגב ולמתוח את היד עד השולחן? פעילות מהנה ומאתגרת שמחזקת את הידיים, ואפשר לנסות גם בבית!

**פרצופים מצחיקים**

בפעילות החימר, ניסינו ליצור גם אנחנו פרצופים מצחיקים בחימר: בעזרת גפרורים, מקלות ארטיק, מנקי מקטרות ופונפונים שחזרנו פרצופים מצחיקים בחימר בפעילות תחושתית ומרכזת בבת אחת. לחלק מאיתנו ניסינו לייצר פרצופים של ממש, אחרים נהנו מהנעיצה בחימר ועשו קיפודים נהדרים, אבל מה שבטוח הוא שכולנו נהנינו מאוד!

**רגע חמוץ מתוק**

אחת הדרכים הודאיות לייצר פרצופים מצחיקים היא טעימת לימון. רצה המזל ובחצר הבוגרים עץ לימון נהדר שכמעט תמיד יש בו כמה לימונים בשלים, ומאז שחזרנו מהמקלטים הוא כל כך שמח עד כי הוא מפנק אותנו בלימונים ענקיים ועסיסיים רבים! כדי לעמוד בקצב שלו, החלטנו השבוע להכין עוגת לימון שיהיה לנו פינוק כיפי בסוף היום! הילדימות עזרו לקטוף לימונים, לשטוף אותם, לגרר את הקליפה ולסחוט את הלימון. כמובן שעל הדרך גם טעמנו ממנו! מה צריך להוסיף בשביל עוגה? קמח, שמן, מעט סוכר, ביצים, ואפילו טיפה מלח. ערבבנו הכל, הנחנו במטבח, והתעוררנו לריחות נהדרים שמילאו את כל הגן, כשהעוגות יצאו מהתנור לאחר מנוחת הצהריים שלנו. איזה כיף!

בשבוע הבא נמשיך להתכונן לפורים עם דברים שמצחיקים אותנו, חקר הגוף והפרצוף, וכמובן גם ליצנים ותחפושות,

ביום ראשון ניפגש בגן – לא לשכוח בקבוקים מלאים וסדינים נקיים!

**שבת מנוחה,**

**צוות השכבה הבוגרת: חוה, רוני, לילה, מיכל, מייקי, נגה, עמנואל ולין**