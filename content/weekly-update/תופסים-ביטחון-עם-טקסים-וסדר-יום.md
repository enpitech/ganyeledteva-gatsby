---
title: תופסים ביטחון עם טקסים וסדר יום
date: '2020-09-12T16:18:35+03:00'
---
**שבת שלום**,

אנחנו מסיימים את השבוע השני בתחושת סיפוק גדולה. הרוב המוחלט של ילדי וילדות הגן, מכלל הקבוצות נכנסו לשגרה ועכשיו מתחילים את הכיף האמיתי .

זו הזדמנות להזכיר לכם לשים דגש על ציוד אישי עם שמות- קשה לנו להתמצא בין כל הציוד של הילדימות, וללא שם אנחנו ממש אבודים. בבקשה הקפידו לכתוב שמות על הכל – תיק, נעליים, בקבוק, חיתולים, שמיכה, סדין, ובגדים (הכי טוב זה לקנות סט מדבקות שמותאם לכל הציוד).

בנוסף, מאחר ואנחנו כבר בתוך התנהלות של סדר יום, צוות הקפטניות פחות זמינות במהלך היום, ולכן נבקש לחשוב רגע לפני שליחת הודעה במהלך היום. השאיפה של כולנו היא שהצוות יהיה פנוי לחלוטין לילדימות, ולא יאלץ לעסוק בטלפון מול ההורים, במיוחד כשהכל תקין. במידה ויש לנו עדכונים עבורכם, אנחנו כמובן מדווחים לכם בסוף היום. אם יש משהו דחוף, קושי או בעיה אנחנו יוצרות קשר (למשל ילד/ה שלא מרגישים טוב, מכה רצינית וכדומה) .

מזכירים כי בשבוע הבא חל ראש השנה- בין הימים שישי עד ראשון הגן בחופש.

בהקשר זה אנחנו מבקשים להדגיש כי בגן שלנו הצוות לא מקבל מתנות אישיות מההורים. כלל ההורים מתארגנים לרכישת שי (עדיף צנוע ולא מוגזם) לצוות באופן מרוכז מכל ההורים לכל הצוות, מעבר לכך, הצוות לא יקבל מתנות אישיות.

**סופשבוע נפלא**

**אחינועם וכל צוות ילדי הטבע**



## שכבת הצעירים

השבוע הרגשנו כאילו נולדתם להיות חלק מגן ילדי הטבע הדמוקרטי - הילדימות השתלבו בטבעיות והם כבר חלק מאיתנו. אנחנו מתחילים להעמיק את היכרותנו עם הילדימות, ובהדרגה ובעדינות התחלנו לרקום בסיס לסדר יום. ביום חמישי נשארו כבר 22 ילדים וילדות ליום מלא או כמעט מלא, שזה הישג ענק עבור כולנו. יתר החברימות זקוקים לקצת יותר זמן ולנו יש את כל הסבלנות שבעולם - לכל חבר וחברה בגן שלנו הקצב והצרכים שלהם!

בשבוע הקרוב נתחיל להתמקד ביצירת הרגלים ודפוסי עבודה ופעילות בגן - אנחנו עושים זאת דרך טקסים החוזרים על עצמם, ועל כך תקבלו הרחבה בהמשך. אבל קודם – כמה הודעות:

\- מחר יום ראשון – לא לשכוח להביא בקבוקים מלאים!

\- השבוע ניב לא תהיה איתנו מסיבות אישיות שלה. לשמחתנו, יחס המחנכות ישאר אותו הדבר, וזה מפני שבשכבת הבוגרים כל ההסתגלויות הסתימו, ואנחנו יכולות "לקבל בחזרה" את אלינור שלנו! אלינור התחילה את השנה עם שכבת הבוגרים (שאיתה המשיכה משנה שעברה) כדי להתחיל את השנה רגוע, והיתה צלע חמישית בשכבה. מאחר והבוגרים כבר לא זקוקים לתגבור, אלינור חוזרת אלינו ואנחנו נשארות ביחס מתוגבר - חולוד, גבי, חווה, תמר, אלינור ובנוסף: חן קורן, אחינועם, צחי.

ועכשיו בחזרה לסדר היום שלנו בגן:

**פתיחת הבוקר שלנו**

את הבוקר אנחנו פותחים בחצר הגדולה והאהובה - חלק מהחברימות אוהבים את ארגז החול, שם הם מכינים מאכלים טעימים או משתכשכים בבוץ, ויש מי שאוהבים לשחק בשולחן המים. אחרים אוהבים לקחת לעצמם מכוניות ולהסיען ברחבי החצר, ויש כאלה שאוהבים לפתוח את הבוקר בצורה רגועה - אז הם ניגשים לקחת ספר ולשבת על המחצלת הגדולה שבחצר, לעיין בתמונות או לשמוע סיפור. אחד הרגעים החביבים על הילדימות הוא חלוקת ארוחת בוקר לשושנה: אנחנו מביאים קערה מלאה בירקות, קליפות וגרעינים ומתבוננים בשושנה בוחרת את האוכל שלה.

ברגע שהמוזיקה מתחילה להתנגן, כל החברימות נאספים על הדק ופוצחים בריקודים כיפיים לצלילי השירים: השיר האהוב ביותר השבוע היה "[הצפרדע](https://www.youtube.com/watch?v=s7R4geldEy8)" (תנועחיה):

> קווה קווה קווה קווה קווה,
>
> צפרדע ירוקה.
>
> קפצה קפיצה,
>
> קפצה קפיצה - ואת האף תפסה!

החברימות נורא נהנים לרקוד ולקפוץ איתנו ונהיית לנו מסיבה כיפית וקופצנית.

**ארוחת בוקר**

לפני שניגשים לארוחת הבוקר אנחנו מתיישבים להפסקת מים עם כל החברימות. למה אנחנו עושים זאת? בשל החום הרב אנחנו מייצרות לילדימות הפסקות מים יזומות כל רבע שעה. אבל מעבר לכך, הפסקת המים גם מאפסת את הילדימות ונותנת להם רגע של מנוחה. דרך הפסקת המים אנחנו מכירים גם את הבקבוקים שלנו ודרכם גם את החברימות. זוהי הזדמנות להתקבץ יחד ולראות מי הגיע ומי חסרה, ולהתכונן לשלב הבא ביום שלנו.

> מה אוכלת חנה? בננה!
>
> ומה אוכל ברק? מרק!
>
> מה שותה אפרים? מים!
>
> ומה שותה יואב? חלב!

(חרוזים טעימימים, דתיה בן דור)

את ארוחת הבוקר שלנו אנחנו אוכלים בכיתה מסביב לשולחן, החברימות מתיישבים ואנחנו מתחילות בחלוקת הירקות הטריים והטעימים שלנו: עגבנייה אדומה צומחת בגינה, באו הצעירים ואכלו אותה! היה גם מלפפון ירוק, גזר כתום, פלפל אדום ופלפל צהוב, וקולורבי לבן. החברימות טעמו בכל פעם ירק אחד, ולבסוף הגיעה הפחמימה האהובה, כריך מרוח בטחינה טעימה ומתובלת שחן מכינה לנו באהבה רבה. במהלך ארוחת הבוקר חלק מהחברימות עדיין לא רעבים ובוחרים לשחק בשלל המשחקים המוצעים להם בכיתה, וכשהם מרגישים רעבים הם מבקשים להצטרף לארוחת הבוקר.

**מפגש בוקר**

אחרי ארוחת הבוקר אנחנו עושים מפגש בוקר, מפגש בוקר מורכב ממקבץ שירי ידיים ותנועה המוכרים לילדימות גם מהבית. המטרה היא ליצור קשר בין הבית לגן. נשתדל מדי שבוע לכלול עבורכם את השירים להם אנו מקשיבים, כדי שתוכלו לרקוד עימם גם בבית! השבוע למשל כיכבו: "[כולם מוחאים איתי כף](https://www.youtube.com/watch?v=UX5pSSS_S54),"  "[עשר אצבעות לי יש](https://www.youtube.com/watch?v=M0F6yxNuBnI)," "ו[ידיים למעלה](https://www.youtube.com/watch?v=GixetqZI7MY)." התחלנו גם להכיר את טיטי הבובה - עליה נרחיב במייל בשבוע הבא!

אחרי המפגש התחלקנו לקבוצות קטנות כאשר קבוצה אחת שיחקה במשחקי רצפה כמו לגו או קוביות, ושניה במשחקי שולחן - פעם צבענו בצבעי ידיים נעימים וקרירים, פעם לשנו ורידדנו בצק והפכנו אותו בכל פעם למשהו אחר, וחלק מהילדימות גם עבדו עם חימר! כך אפשרנו לילדימות להתחיל להכיר משחקים וחומרים מגוונים ולהיות עסוקים ופעילים, במטרה לייצר עניין וחוויות משמעותיות וחיוביות שיעודדו הסתגלות וחיבור לגן.

**משחק חופשי בחצר**

אנחנו מסיימים לעבוד בקבוצות קטנות ויוצאים לחצר להפסקת פרי קפוא: אחת המחנכות מחכה לילדימות כבר עם הפרי ומזמינה אותם לאכול. המטרה של הפרי הקפוא היא איסוף ורגיעה אחרי מעבר, איוורור והכנה למה שמחכה לנו בחצר, וגם – זה כמובן מצנן אותנו קצת בימים חמים אלה!

בחצר הכרנו את הפינות השונות - את בית ההוביט שלנו שהחברימות אוהבים להסתתר בו, את שולחנות המים המרעננים, את ארגז החול הגדול והכיפי ואת בריכת הכדורים הנפלאה. כל חבר וחברה בוחרים את הפינה בה הם רוצים לשחק, והחצר מתמלאת בילדימות צוחקים ונהנים שלומדים להכיר את כל משחקי החצר.

**ארוחת צהריים**

את ארוחת הצהריים אנחנו אוכלים בכיתה - בכל פעם אנחנו מזמינים קבוצה של ילדימות לשטוף ידיים בכיור ולהיכנס לאכול. זו אמנם שעה רגישה בה הילדימות, שעוד אינם רגילים לסדר היום של הגן, כבר עייפים, אך אנחנו שמחות לבשר שכולם כבר אוכלים צהריים בגן!

אחרי ארוחת הצהריים אנחנו מתארגנים לשינה, מחליפים בגדים מלוכלכים, משחקים משחק קליל ומקשיבים לסיפור, ואז כל ילד וילדה בקצב שלהם הולכים לישון יחד עם אחת המחנכות. גם כאן זכינו לראות את מרבית הילדימות נרדמים, הדבר משקף על מתן אמון ותחושת ביטחון, איזה כיף לנו!

בשבוע הבט נמשיך לעבוד במתכונת של הטמעת בסיס של סדר יום עם הילדימות, תוך כדי שחלק אחר של הצוות עובד באופן ממוקד על הסתגלויות עם חברים והחברות שצריכים מרחבים וקצבים אחרים. אין זה אומר שיש הסתגלות טובה או פחות טובה - אנחנו בגן ילדי הטבע מאמינים שלכל אחד הצורך שלו, ויש לנו מענה לכל סוגי הצרכים שצפים בתקופה זו. יש כאלו שקבוצה וסדר יום עושים להם טוב, יש כאלו שזקוקים לאיש צוות צמוד, יש גם ילדימות שמזגן ומזרן עושה להם טוב ויש כאלה שההשתוללות בחצר היא הקטע שלהם. לנו זה ממש לא חשוב, העיקר שירגישו כולם בנוח ושאנחנו כאן לטובתם!

חשוב לציין שאנחנו עוד בתקופה רגישה והיא תימשך גם בעוד שבועיים שלושה. אל תיבהלו אם יש עדיין בכי בבקרים או צרכים רגשיים שעולים בבית - כל אלו טבעיים ונורמליים ולא בהכרח מעידים על החוויה של הילדימות בגן. לעיתים ילדימות פורקים בבית וזה דבר מאוד בריא ונכון, חשוב שתדעו שאנחנו לא משאירות ילדימות שקשה להם לשהות ממושכת ואנו משתפות אתכם בשקיפות מלאה מה אנחנו חווים כאן בתקופה הזו.

בהקשר זה נרצה להגיד גם תודה לכם ההורימות - על האמון, הקשב וההבנה. אתם מאפשרים לכולנו הסתגלות בריאה!

**שבת מנוחה,**

**באהבה,**

**צוות הצעירים**



## שכבת הבוגרים

שבוע נהדר עבר עלינו בשכבת הבוגרים, שמתחילה להתגבש מחדש, אחרי שקצת התערבבנו וקצת קלטנו ילדימות ממשיכים משכבת הבוגרים של שנה שעברה וילדים חדשים לגן שלנו. אנחנו עוד בתקופת הסתגלות, אבל מרגישים שכבר מכירים הרבה יותר אחת את השני ויכולים כעת להעמיק את ההיכרות ואת העבודה היום-יומית שלנו. אחד הדברים המשמעותיים ביותר בביסוס הביטחון של הילדימות בסביבה של הגן הם הטקסים שלנו. הטקסים הם אחד העוגנים הנותנים לילדימות ביטחון ושליטה בסדר היום שלהם – ולכן בגן יש לנו לא מעט טקסים. אבל הטקסים מתחילים עוד קודם לכן, אצלכם בבית, ולכן ברצוננו להרחיב עליהם מעט – אבל קודם כל, כמה הודעות קצרות:

\-	**מחר יום ראשון**: לא לשכוח להגיע עם בקבוקים מלאים וסדינים נקיים :-)

\-	**ילדים בגמילה מחיתולים**: מזכירות להביא הרבה בגדים ספייר.

\-	**אריזת התיק**: כפי שרובכם ודאי כבר הבחנתם, הילדימות נכנסים כעת בעצמם עם התיק. לכן, השתדלו לבחור תיקים מתאימים בגודלם לילדימות. אם אתם יכולים, עדיף לכלול בהם רק את מה שהילדימות זקוקים לו במהלך יומם בגן, ולא להעמיס עליהם מעבר לצורך. כפי שתראו בהמשך העדכון, הילדימות מתחילים לנהל בעצמם את התיק שלהם, ולכן כדאי לחשוב על תיק שנפתח בקלות, ועל אריזה באופן שתאפשר לילדימות למצוא את הדברים שהם מחפשים בקלות. אנחנו עוזרות כמובן במידת הצורך, אבל תהליך למידה ראשוני מתבצע על הדרך הטובה ביותר אם אנחנו מנסים להפחית מכשולים ובכך למנוע תסכולים מיותרים.

אז, הבטחנו לכם הרחבה על נושא הטקסים. הטקסים מלווים את יומנו, גם כמבוגרים, ועל אחת כמה וכמה כילדים. לרובנו ישנם טקסי הבוקר הקבועים שלנו, וגם לילדימות טקסי בוקר קבועים עוזרים לחוש תחושת ביטחון ושליטה ולהתחיל את יומנו בצורה רגועה. 

# טקס בית, טקס בדרך אל הגן וטקס פרידה

טקסי בית חשובים כדי ליצור אווירה נעימה וקלילה בהתארגנות הבוקר. כולם לחוצים להגיע בזמן לעבודה, לגן ולבתי הספר. לא תמיד הבקרים מתנהלים כבקשתנו, ובדיוק בגלל זה כדאי ליצור טקס שיעזור לבוקר לזרום עם כמה שפחות בלבולים.

למשל: את בגדי הגן אפשר לבחור ערב קודם עם הילדימות. הציגו להם שני סטים ותנו להם לבחור אחד.

סדרו את הבוקר לפי סדר פעולות קבוע ונסו לעמוד בו. למשל: מתעוררים, מתכרבלים, ניגשים לפיפי/החלפת חיתול, מצחצחים שיניים, מתלבשים, לוקחים נישנוש בוקר ויוצאים לדרך.

**מה קורה בדרך?**

המטרה גם פה היא שהילדימות לא יופתעו. השתדלו ללכת באותה הדרך בכל בוקר, חפשו נקודות ציון מעניינות, והפכו את הצעידה/נסיעה לגן למעניינת. דברים אלה מאפשרים לילדימות להיות בטוחים בדרך שלהם כך שהם בעצם יוכלו להוביל אתכם לגן בסופו של דבר.

אם אתם מרגישים כי יש קושי בתחנה האחרונה, ואתם זקוקים לזמן תיווך נוסף, עשו זאת מחוץ לגן – כשאנחנו נכנסים לאזור הסטרילי, אנחנו מאותתים כי זמן הפרידה הגיע! ההמלצה שלנו היא לשבת על החומה מול שער הגן, להתבונן בנכנסים והיוצאים. אפשר לנהל שיח על הילדימות שאנחנו מכירים, ולראות שהורים וילדים נכנסים יחדיו אך ההורים יוצאים לבד. מדוע? ההורימות הולכים לעבודה, ואילו הילדימות כבר נהנים בגן .

**בכניסה לגן**

מיצאו פינה שקטה, חילצו נעליים והכניסו לתיק. אלו פעולות קטנות, אבל דווקא משום כך הן מאפשרות שיתוף של הילדימות. אפשר לעשות זאת באמצעות שאילת שאלות, וכך לתת להם להוביל את הפעולות. למשל: לאחר שחולצים נעליים, מה עושים? מכניסים לתיק! ננסה לסגור את הרוכסן. ואיפה בקבוק המים ?כשמסיימים, התכוננו לפרידה ומישהי מאיתנו כבר תיגש אליכם.

ברגע שנפרדתם עם מישהי מאיתנו, רצוי ללכת ולסיים את הפעולה, כלומר, לא להתחרט ולחזור לחיבוק אחרון - זה מבלבל! רצוי לצאת ואנו כבר נעדכן אתכם למצב הילד/ה. אתם תמיד מוזמנים להשתמש בגדר כדי להציץ – כך אתם יכולים להרגיע את עצמכם, אבל מבלי להפריע לתחילת היום של הילדימות בגן. שימו לב שבשלב זה כל תשומת הלב שלנו מופנית לילדימות, ולא נוכל לרוב להתייחס להודעות כמו "אני רואה שהוא יושב לבד", "אני רואה שהוא עדיין בוכה". לעתים ילדימות בוחרים להירגע לבד, וזה בסדר גמור!

ועוד טיפ: השתדלו להגיע מוקדם - במיוחד אלה שקשה להם. בשעה 7:30 יש המון צוות וקצת ילדימות. זה הזמן להתרגל לבוקר מבלי עומס ילדימות וכשהצוות יותר זמין. הזמן הכי רגוע הוא בבוקר כשכל החצר לרשותי ומלא ידיים מחבקות סביבי. ההגעה המוקדמת גם נותנת לילדימות זמן לשחק בצורה חופשית בטרם אנחנו נכנסים לסדר היום שלנו.

**אז מהו סדר היום?**

אחרי שהשער נסגר, אנחנו מסדרים את החצר ונכנסים לכיתות, שם כל קבוצה עושה חברותא: שותים מים ונרגעים רגע; מתבוננים סביב ורואים מי הגיע ומי לא. לעתים ילדימות רוצים לספר משהו לחברים, ולעתים אנחנו מדקלמים או שרים. ורגע, פתאום נכנסת מחנכת עם עגלת המטבח, ואפשר לראות – מה נאכל היום? אנחנו מארגנים את ארוחת הבוקר, ואז בודקים: מי ממש רעב? הרעבים מתיישבים לאכול כבר, ומי שעוד אין להם תיאבון, משחקים בינתיים על השטיח. כשנפתח התיאבון לאלו והראשונים סיימו לאכול – מתחלפים!

כשכולנו מסיימים לאכול, אנחנו מסדרים אחרינו, וממשיכים בסדר היום שלנו: חצר, מפגש, הגשת חומרים... השבוע הוצאנו מחדש את החימר האהוב, קצת הדבקנו וקצת צבענו – פעולות מוכרות לילדימות, שאיפשרו לנו כבר לקשט מעט את הכיתות שלנו ולהזריק להן צבע!

המפגשים שלנו בשלב זה של השנה עוד קלילים ונועדו לאפשר לנו להכיר יותר זה את זו, קצת לרקוד יחדיו וליהנות, ללמד זה את זו שירים וריקודים אהובים. השבוע כיכבו אצלנו שיר ה"[שושו שוואווה](https://www.youtube.com/watch?v=OXRgDwxqHk8)", "[אלי החתול](https://www.youtube.com/watch?v=5OtbSxGnCS0)", "[מסביב לעץ התות](https://www.google.com/search?client=firefox-b-d&q=%D7%9E%D7%A1%D7%91%D7%99%D7%91+%D7%9C%D7%A2%D7%A5+%D7%94%D7%AA%D7%95%D7%AA)" ו"[קולילי](https://www.youtube.com/watch?v=sNJqR7ei9xM)". וכמובן, שירי הרכבת האהובים, כמו "[רכבת ארוכה](https://www.youtube.com/watch?v=VQlC5mPlza4)"!

**מצפות לראותכם בשבוע הקרוב,**

**צוות שכבת הבוגרים**
