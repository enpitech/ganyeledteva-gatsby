---
title: שבוע הפוך ומהופך!
date: 2018-02-24T18:07:02.340Z
---
> עדכון שבועי – ילדי הטבע הדמוקרטי 24/2/18

שבת שלום ומנוחה

השבוע התבשרנו בבשורה כואבת על לכתו בטרם עת של מאיר אלגריסי, אביו של דור שלנו (מחנך מקבוצת יעקב). אני רוצה להגיד לכולכם- תודה! תודה על האהבה הביקורים החיבוקים ותשומת הלב שהענקתם לדור ולמשפחתו. זה מאוד חיזק אותם ושוב הוכחתם שאנחנו באמת משפחה גדולה. תודה על כך .

דורקה שלנו האהוב, כל משפחת ילדי הטבע מחבקת אותך ומזכירה שאנחנו תמיד איתך ! 

ובמעבר חד מאוד-פורים

1. לקראת פורים, מחר יום הפוך- מסיבת פיג’מות בגן! הילדים מכל הקבוצות יגיעו בבוקר עם פיגמה- חשוב להשאיר בתיק גם בגדי החלפה! 

מומלץ להביא חפץ / ספר שמתקשר אצלכם בבית לטקס השינה. חשוב מאוד שתכתבו שמות ! 

2. ביום שלישי מגיעים לגן מחופשים, כרגע התחזית מבשרת לנו שהולך להיות קר ומטפטף, במידה וזה יהיה המצב לא נוכל לאפשר השתהות של הורים בגן (זאת במידה והחגיגה תערך בתוך הגן ולא בחצר) כדי שלא ליצור עומס על הילדים. אנחנו נעדכן בהודעת ואטסאפ מה תהיה המתכונת ביום שני בערב.

חשוב מאוד מאוד- פורים הוא יום מאודדדד עמוס רגשית, יש ילדים שכל עניין התחפושות מאוד לא נעים להם והם מתנגדים. המלצתנו, לא לדבר על זה יותר מדי, אלא רק להכין אותם ערב קודם. לא להלחם עם הילדים על תחפושת! אם קמים בבוקר ולא רוצים, לא לכפות עליהם! אפשר להגיע לגן לא מחופשים, ולהשאיר את התחפושת בתיק, לפעמים הבחירה משתנה במהלך היום.

בנוסף, דאגו לבגדי החלפה בתיק! בדרך כלל כבר בשעות הבוקר אנחנו עוברים לבגדים רגילים(לפי העדפת הילדים).

בקשה חשובה- המנעו מהגעה עם אביזרים לגן! (שרביט, כתר, סל...) מנסיון העבר, האביזרים האלו אובדים בגן ואין לנו היכולת לשמור ולמצוא את כל אלו, זה באמת יום עמוס. כדאי להביא את הילדים עם מינימום שינויים במראה, עדיף בלי איפור, עם בגדים נוחים. 

אנחנו נמנעים ממשלוחי מנות, אנחנו לא מוצאות טעם לטקס הזה בגילאים שלנו.

מה קורה בגן שלנו בפורים?

מגיעים בבוקר מחופשים, בשעה 8:30 מתקיימת תצוגת תחפושות של כל קבוצה עם עצמה.

לאחר מכן ארוחת בוקר חגיגית- משתה חג של הקבוצות יחד (מלבד בתינוקיה).

אחרי הארוחה ישנן פעילויות שונות בגן (בסגנון תחנות) ואפשרות להחליף את התחפושות לבגדים רגילים. 

המשך היום מתנהל כרגיל לגמרי.

ישנה גם אפשרות למשחק חופשי במידה והילדים לא רוצים להשתתף בכל אלו.

ביום רביעי הגן פועל כרגיל.

חופש פורים- חמישי שישי. לאחר מכן סבב ימי השישי מתהפך, ימי השישי וכל החופשות עד סוף השנה מופיעים באתר הגן שלנו, בתחתית עמוד הבית יש לוח שנה.

4. ערב אמהות- תודה לכל האמהות שהגיעו למסיבת נשים שלנו! היה כיף, זורם ונעים! תודה מיוחדת מאוד לקרן עזרא אמא של עמית (עמיתיפאי) , שאירחה אותנו (בפעם החמישית!) באולם הדיירים בבניין, ודאגה שלא יחסר שום פרט! עוד תודה לרונה אמא של ארבל על הקוקטייל הטעים! וללירוז אמא של לביא, ועדי אמא של תמר על העזרה בקיפול!

תודה גם לכל האמהות שעשו נגלות לגן :) הייתן מדהימות ! 

5. נשמח מאוד אם תקפידו תמיד לעדכן אותנו כאשר סבים/ סבתות/ מטפלים/ מטפלות מגיעים לאסוף את ילדיכם. לא מעט פעמים מגיעים אנשים שאנחנו לא מכירים, ואנחנו לא מאשרות איסוף הילדים ללא אישור שלכם. גם כשזו סבא/ סבתא- בבקשה עדכנו אותנו- תמיד! 

בברכת שבוע טוב ושמח עם בשורות טובות. 

אחי וכל צוות ילדי הטבע הדמוקרטי 

> אפרוחיה

השבוע התחלנו לשחק עם נושא מרתק וכיף במיוחד. ביצירות הבוקר חיכו לנו מסיכות מחומרים שונים, קישטנו אותן בחומרים מתאימים (גירים על פלסטיק, טושטושים על קרטון, מדבקות ועוד)

נחשפנו להמון מסיכות, כאלו שמכסות רק את החצי התחתון של הפנים, כאלו שמכסות את החלק העליון, חלק עם חורים לשתי העיניים, חלק רק לאחת. חלק מהמסיכות נגזרו במידות של הילדים, חלק בכוונה היו גדולות מאוד.

בכיתה הופיעו לפתע תחפושות שונות שאפשר לבחור אם ואיך לובשים. כל שמלה יכולה בקלות להפוך לכובע או צעיף, למשל. הבאנו גם פאה אחת בכדי שהילדים יתקלו בזה לפני פורים עצמו. 

במפגשים השתמשנו במטפחות, יצרנו מהן תחפושות שונות, כיסוי לראש, חולצה, שמלה או חצאית. כיסינו איתן את הפנים כמו מסיכה.

אז... איך בעצם מלמדים ומנגישים לילדים את פורים ואת ההמולה השמחה שהחג מביא איתו? קודם כל הכרנו כל פריט בצורה נייטרלית, במקומות המוכרים והבטוחים להם. סביב שולחן היצירה, במשחק החופשי ובמפגש. ניתקנו את האלמנטים זה מזה, שירי חג, תחפושות, מסיכות ופאה. כל אחד הוצג בפני עצמו. השתמשנו בעולם התוכן המוכר, למשל- בכדי לתווך לילדים מסיכות, השתמשנו ב'קוקו' ובשיר 'קוקיה הודיעה' של נירה רבינוביץ'.

לקראת יום שישי נחבר את האלמנטים זה לזה ובהדרגה, בכדי לא ליצור עומס רגשי.

ביום שלישי הקרוב אנחנו מתחפשים בגן!

אנחנו ממליצות בחום להגיע ברוגע עם הילדים ולהתאים את התחפושת כך שהילדים יוכלו לנוע בחופשיות ולא יכוסו בצורה שתקשה עליהם להנות.

השבוע ראינו שהתחלואה עלתה קצת, חיטאנו מחדש את המשחקים הקטנים והרהיטים הגדולים, בכדי למנוע הדבקות ככל האפשר.

הודעות:

אנא ודאו שיש מוצץ ספייר לכל ילד שזקוק למוצץ. כמו כן, כיתבו שמות על המוצצים.

עברה כבר חצי שנה מספטמבר :) מי שלא החליף בקבוק מתחילת השנה, מומלץ להחליף.

שיהיה שבוע מלא בשמחה וצחוק

קרן, אלינור וטלי.

> צעירים א'

שבוע הפוך ומהופך! 

פורים מתקרב אלינו ואנחנו מתחילים להרגיש את אווירת החג. את המפגשים השבוע פתחנו עם הסיפור מעשה בחתוליים מאת ע' הלל. סיפור קצר על ריב, הרהורים, פתרון והשלמה בין חברים.

הָיֹה הָיוּ-יוּ חֲתוּלִים:

אֶחָד חָתוּל שָׁחֹר כְּזֶפֶת

וְשֵׁנִי לָבָן כְּסִיד.

לא עבר זמן רב והחתוליים התחילו לריב: "אני יפה הכי הכי!", "אני יפה כפל כפליים!". החתוליים נעלבו וסמרו את עורם זה לזה, וגם אנחנו משמיעים קול נשיפה חזק וצורם כמו חתול נעלב: "פססססססססססססססס!"

אבל אחרי קצת זמן, וכשהחתוליים נרגעו, הם התחילו לתהות, אולי החבר שלהם צדק? אולי בעצם הם מתחרטים על מה שאמרו? (ממש כמונו לפעמים). אז מה עשו החתוליים?

מֶה עָשָׂה הַשָׁחֹר כְּזֶפֶת?  

קָפַץ לְתוֹךְ חָבִית שֶׁל סִיד.

וּמֶה עָשָׂה הַלָבָן כְּסִיד? 

קָפַץ לְתוֹךְ חָבִית שֶׁל זֶפֶת. 

יָצָא הַשָׁחֹר – לָבָן כְּסִיד,  

יָצָא הַלָבָן – שָׁחֹר כְּזֶפֶת.

עוֹלָם הָפוּךְ, עוֹלָם הָפוּךְ:

שָׁחֹר – כְּסִיד

לָבָן – כְּזֶפֶת! 

איזה הפכים! כמה מוזר ומצחיק! החתולים התחפשו זה לזה! אבל התחפושת של החתוליים כנראה יוצרה במפעל זול במיוחד כי מהר מאוד הם התחילו להתלונן כמה צורם ושורף הסיד והזפת. חיש מהר הם קפצו למים ונשטפו, וכשיצאו אמרו זה לזה סליחה, שילבו זנב ונסעו ביחד לטיול.

בחצר המשכנו לעסוק בשחור ולבן ההפכים. לדק הבאנו שני סירים: אחד לבן, ואחד שחור. הזמנו את כל החברים לבוא לשבת איתנו על הדק והבאנו משחקים בצבעים שחור ולבן. בהתחלה הזמנו את החברים אחד אחד לבוא ולשים את המשחק בצבע המתאים כמו שעשינו שבוע שעבר. אחרי שכל החברים מיינו משחק לסיר המתאים, פתאום הפכנו את הכללים וביקשנו מהחברים להתאים את המשחקים הלבנים לסיר השחור, והמשחקים השחורים לסיר הלבן! לעשות הכל הפוך! איזו בקשה מוזרה יש לגננות האלה! החברים היו בהתחלה קצת מבולבלים אבל אחר כך הצליחו לעשות ההפך ולשים משחקים לבנים בסיר השחור ומשחקים שחורים בסיר הלבן (למרות שלחלקם היה קשה לוותר על הסדר של שחור לשחור ולבן ללבן... כבר כל כך אוהבים להתאים צבעים פתאום עשינו להם בלאגן).

עוד פעילות שעשינו בחצר היתה יצירה של רעשנים. הבאנו גללי נייר טואלט לחצר והזמנו את החברים לצבוע אותם בטושטושים ולהדביק עליהם מדבקות. ליצירה שלנו הצטרפו גם התינוקות שישבו וצבעו יחד איתנו. אני חושבת שהחברימות נהנהו מאוד מחברת התינוקות ולהרגיש קצת בוגרים לידם. היה ריכוז מאוד גדול סביב השולחן כאילו החברימות רצו להראות לקטנטנים ולהדריך אותם איך אפשר לצבוע את גללי הנייר ולהדביק מדבקות. 

למחרת, אחרי שכבר סיימנו לקשט את הגלילים, הזמנו את החברימות להפוך את גלילי הנייר לרעשן. הראנו להם איך אנחנו סוגרות צד אחד של הגליל בעזרת מהדק והזמנו כל פעם חבר או חברה אחרת למלא את הגליל במעט זרעי חיטה. סגרנו את הצד השני של הגליל עם השדכן והחברים אפילו עזרו לנו להדק כשאנחנו מקפידים להסתכל איך אוחזים נכון במהדק ונזהרים שלא לשים אצבעות בחלק בו נסגר השדכן. אבל אוי ואבוי! הסיכות של המהדק עלולות לדקור! מה נעשה? ביקשנו מהחברים שירוצו להביא לנו דבק סלוטייפ עבה שתלינו על הקיר כדי שנוכל לכסות איתו את הסיכות. החברים נהנו לרוץ להביא את רצועות דבק ולנסות להתמודד עם תלישת הסלוטייפ ושמירה על הרצועה שלמה שלא תתקמט. 

אחרי שהכנו רעשנים, רצינו לבדוק איך אפשר להשתמש בהם במפגש. חילקנו לחברים את הרעשנים שהכנו בחצר ויחד התחלנו לנער. כמה רעש עשו הרעשנים שלנו! אבל אוי, אי אפשר לשמוע ככה אף אחד! איזה בלאגן! מה נעשה? נעצור!

נרעיש נרעיש נעיש נרעיש.... ונעצור! נרעיש נרעיש נרעיש נרעיש.... ונעצור!

אולי ננסה לנער את הרעשנים לאט? נשמע איזה קצב נוצר כשאנחנו מנערים את הרעשן באטיות. ומה קורה כשאנחנו מנערים את הרעשן מהר? איזה קצב נוצר עכשיו? 

ככה התנסנו במהר, לאט, להרעיש ולעצור לצלילי [השיר חג פורים. ](https://www.youtube.com/watch?v=0rd0lqAqdOk)

משחק הרעשנים מאפשר לנו לייצר "בלאגן מאורגן" דרכו לומדים שבלאגן יכול להיות לפעמים לא נעים, אבל אם מקשיבים היטב אפשר להפוך את הבלאגן למשחק נעים ומהנה מאוד!

בשאר המפגשים שלנו השבוע גם אנחנו החלטנו להתחפש, כל יום למשהו אחר. כמו בכל מפגש, הזמנו את החברים להתארגן יחד איתנו לגן: לצחצח שיניים, להסתרק, לאכול ולשתות... ומה נלבש? מכנסיים וחולצה? היום לא מתחשק לי ללבוש מכנסיים וחולצה! אני רוצה להתחפש! מיד הבאנו לכיתה את ארגז התחפושות שלנו. שמנו על הראש אוזניים משולשות, סביב המותן קשרנו זנב פרוותי וארוך, ציירנו לנו אף ושפם וחיש כך הפכנו לחתלתול נחמד! 

מה עושה החתלתול? מתכונן הוא לטיול! הזמנו את החברים לשיר יחד איתנו את [השיר של החתלתול](https://www.youtube.com/watch?v=WkWyYsKpSk8) שמאז הם אוהבים מאוד מאוד וכל הזמן מבקשים לשמוע שוב ושוב.

איזה עוד תחפושות יש לנו בארגז התחפושות? ביום אחר שלפנו מהארגז אוזניים ארוכות, זנב קצר כמו פונפון, שוב ציירנו שפם ואף קטן, ולאיזה חיה הפכנו עכשיו? ארנב קטן! ואיזה שיר נשיר לארנב? [על ארנב קטן ששכח לסגור הדלת!](https://www.youtube.com/watch?v=LL-WjcVDl6s) (כן, אנחנו יודעות שזה שפן, אבל שרנו איתם בעל פה ארנב שיתאים לתחפושת)

אבל חכו חכו! יש עוד תחפושת! אף ארוך ואפור שמנו, זנב אפור ודק לבשנו, ומי אנחנו עכשיו? פיל עם חדק וזנב! צעדנו יחד כולנו בחדר בצעדים כבדים ואטיים כמו פילים ונהננו להתנוענע בצורה חדשה ומיוחדת.

כמה כיף להתחפש! היה כל כך כיף, שהחלטנו להמשיך להתחפש גם בחצר. הבאנו לחצר קופסה גדולה בתוכה היו חבויים תחפושות שונות ומגוונות. אבל רגע אחד, איפה נניח את כל התחפושות? בחצר הצבנו את סולם הטיפוס שלנו ומתוך קופסת התחפושות הוצאנו לנו המון קולבים צבעוניים. אחרי שסיימנו למיין את הקולבים לערמות צבע (החברימות כבר מומחים לנושא) הזמנו כל פעם חברה או חברה, לבחור להם קולב ולתלות אותו על סולם הטיפוס שלנו. לקח לחברים קצת זמן להבין איך אפשר לתלות את הקולב על המקל של הסולם אבל בסוף כולם בלי יוצא מן הכלל הצליחו במשימה. עכשיו שיש לנו מקום לתלות בו את התחפושות שלפנו מן הקופסה את הבדגים השונים והמשונים שלנו והזמנו חברים לקחת תחפושת ולתלות אותה על הקולב. חלק בחרו לתלות את התחפושת דרך החור במרכז הקולב וחלק הניחו את התחפושת על "הכתפיים" של הקולב, לא היה לנו תמיד קל אבל בסוף עם קצת עזרה הצלחנו לארגן לנו פינת תחפושות נפלאה בחצר. ומה עשיו? להתחפש כמובן! כל חבר בחר לו תחפושת והעברנו זמן מה בלבישת והסרת תחפושות שונות.

חיבוקים ונשיקות

הדר וענת

הודעות ותזכורים:

\*ביום ראשון נערוך מסיבת פיג'מות בגן לכבוד פורים. הילדים מגיעים בבוקר עם פיג'מה ואפשר (ורצוי!) להביא משהו שהילדים הולכים איתו לישון (ספר, בובה..). בתיק אפשר לשים בגדים רגילים להחלפה. אחרי המסיבת פיג'מות שאר היום מתנהל כרגיל.

\*לא לשכוח סדינים

\*מגבונים מגבונים!

> צעירים ב'

שבוע של צחוק מתגלגל ודמעות של אושר כך פתחנו את המפגשים השבוע בצחוק שהתחיל מאולץ ומהר מאוד הפך לאמיתי ומתגלגל… 

בהתחלה הילדים לא ממש הבינו מה עובר עלי ככה פתאום לפני שיר הבוקר אני מתפקעת מצחוק מתגלגלת על הריצפה ולא יכולה להפסיק ..

אחרי ההלם הראשוני הילדים נדבקו וצחקו בקול גדול , כמה שזה משחרר…..

דיברנו על חיוך וצחוק כמה שזה משנה את מצב הרוח שלנו וכשאנחנו עצובים כל מה שאנחנו צריכים זה ללכת למראה ולחייך ולחייך עד ש…הלב והעיניים מצטרפים לחיוך וזהו העצב נעלם לו.

קראנו והקשבנו לשיר - 

[אני נשאר אני - דתיה בן דור](https://youtu.be/rwSCm-bcVwQ)

לפעמים אני עצוב 

ולפעמים - שמח. 

לפעמים אני זוכר 

ולפעמים - שוכח. 

לפעמים אני שבע 

לפעמים - רעב, 

לפעמים אני כועס 

ולפעמים - אוהב. 

אבל 

אני תמיד נשאר אני 

תמיד נשאר אני 

תמיד נשאר 

אני! 

ומה קורה שאם לפעמים אנחנו רוצים להיות משהו או מישהו אחר…. אפשר?

 חג פורים הוא בדיוק הזמן לתת לחלומות שלנו להתגשם ואם כל מה שחלמנו זה להיות צב אז בפורים אפשר להיות צב לנוע לאט לאט… לאכול חסה ולהיות כל היום קרוב לבית ואולי אנחנו רוצים בכלל להיות ציפור לפרוש כנפיים ולעוף לראות את העולם שלמעלה ולגור בקן שבעץ….

זה הוביל אותנו לחפש את הדמויות שאנחנו הכי אוהבים בשירי המפגש דמיינו איך הן נראות …

נשרים, קיפודים על הזקן ג׳ירפות גבוהות ואפילו נעליים …. שיר הנשר רץ חזק במפגש,

 הילדים עפים עליו תרתי משמע(:

דמיינו את הנשר כמה הוא גדול…... 

יותר מציפור!?… כן

יותר משושנה?….. כן 

יותר מפיל? … לא!!!!!

הנשר אפילו גדול עוד יותר כשכנפיו פרושות …פרשנו כנפיים ישרות, כנפיים מתוחות ודמיינו את עצמנו דוהים גבוה גבוה בשמיים … חשבנו על הנוצות שלו באיזה צבע הן והמקור שלו כמה הוא גדול ?…

הבאנו לכיתה חומרי יצירה, ישבנו ויצרנו לנו מסכות של נשר…. החברים צבעו והדביקו מדבקות בחרנו נוצה ציבעונית ויפה לעיטור המסכה והופ כיתה מלאה בנשרים וואו כמה שהם יפים … רגע רגע … הנשרים אמרו שנורא קשה לעוף מבלי לראות דבר… אופס… לא עשינו חורים לעיניים איזה מבולבלים אנחנו .. 

הנשר חייב עיניים כדי לראות לאן הוא עף איפה הקן שלו ומה הוא יאכל לארוחת צהריים.

כולם קיבלו מסכה עם חורים לעיניים והגיע הזמן לעוף לעוף לעוף….

מי מתחבא בדף הלבן שלנו -

ציירנו פנים ואת אברי הגוף קודם צוואר כתפיים הנה הבטן ועכשיו הידיים .

יחד בחרנו את צבע העיניים החולצה והמכנסיים.

שאלנו למה הדמות שלנו רוצה להתחפש לקראת פורים ..?  היא אמרה שזה סוד ונגלה זאת מיד.

אז מתחילים .. 

הוספנו אף אדום, שיער גדול וצבעוני כובע עם פעמונים ובגדים גדולים מקושטים בשלל צבעים ונקודות … הנעליים היו הכי מצחיקות הן היו פשוט ענקיות.

זו ליצנית! קראו הילדים.

היא סיפרה לנו שאת חג פורים היא הכי אוהבת, שהכי כייף להצחיק קטנים וגדולים .

יש ליצנים שמשתמשים בלהטוטי כדורים , כאלה שעושים פרצופים מצחיקים וכאלה שרוקדים ומשתטים…..

חשבנו שאולי גם אנחנו יכולים להיות ליצנים אבל לפני התחפושת והאף האדום נתאמן בלהצחיק, אז איך מצחיקים ? מסתבר שאין רק דרך אחת.

כל אחד מהחברים קם בתורו למרכז החדר… רקד, קפץ, זחל על הריצפה 

והמתחכמים שבניהם החליטו שפשוט יותר זה לדגדג את החברים (:

בשלב מסוים היו חברים עם דמעות בעיניים ואנחנו בהלו לא מדלגים על עיניים דומעות ישר קפצנו לבדוק מה קרה אולי קיבלת מכה אולי העליבו או ….. לא קרה דבר?… אז למה את בוכה?…

אני לא בוכה אני צוחקת !

ואז גילינו דמעות של צחוק .

[ליצן קטן](https://www.youtube.com/watch?v=Gul_Pj73Di8&feature=youtu.be)

[ליצנים קטנים ](https://youtu.be/syFpQSycjeY)

בחצר בנינו מסלול ארוך בעזרת הג׳מבורי, דאגנו לפנות את השטח מצעצועים שיכולים לפצוע אותנו אם ניפול, 

זהו הדרך פנויה. 

עבדנו בשיתוף פעולה תוך כדי שירה עבודת צוות ,עבודת צוות , הנענו את הג׳ימבורי הכבד …פה קורה ,שם חצי עיגול.. זהירות! זה מתנדנד. ווידאנו שהמסלול יהיה מלא בעליות וירידות שנוכל לעבור מתחת ולטפס מעל …שיהיה מאתגר (:

כשהסברנו איפה ההתחלה והסוף הבנו שזו פעילות שדורשת סדר ומשמעת 

על המסלול עולים חברים לפי הסדר… 

מחכים בתור, ממתינים שחבר יגיע למקום המסומן ואז חבר נוסף מצטרף למסלול … 

למסלול עולים רק מכיוון אחד ואם נופלים מוודאים שאין חבר מאחור והופ עולים חזרה …

כל ״ההגבלות״ האלה תפקידן לשמור על הבטיחות שלנו כי ברגע שלא נשמור על סדר נוכל ליפול או להפיל חבר וחלילה להפצע.

בנוסף לכל חבר יש את הזמן להתנסות - ליפול ולחזור, ללכת לאט או מהר מבלי שאף אחד ילחץ או יזרז.

אנחנו מכבדים את האחר ואת הדרך שלו. 

החברים כל כך אהבו את המסלול שעשינו אותו טריליון פעם.

ולבסוף הוא הוביל אותנו היישר לחברותא דרך נפלאה לאיסוף החברים.

דברים שהבחנתי כשצפיתי בחברים מהצד… הם היו סבלניים לאלו שהלכו לאט יותר המתינו ברוגע ולא לחצו… עזרו לאלו שמעדו ואפילו עודדו ומחאו כפיים לאלו שצלחו… ואלו שהתעקשו הקשיבו, הסכימו והתרצו.

\- קסם של קבוצה -

השבוע התברכנו בימי שמש חמימים ואתם יודעים מה הכי כייף בימים כאלה שמגיעים אחרי הגשם?

ארגז החול שלנו הוא פינוק … החול לח והוא מושלם לארמונות , כדורי שוקולד קציצות ועוגות המון עוגות.

השבוע השתעשענו קצת בבניית ארמונות חיפשנו כלים שיכולים להכיל את החול הרך קטנים וגדולים השתמשנו בכפות כדי למלא עד הסוף הידקנו היטב . 

הפכנו….. טפחנו , הרמנו ו……. הצלחנו . עוד אחד ! 

אחרי כמה פעמים שיצר ההרס תקף אותנו ומעכנו את הארמונות שלנו כי זה כל כך כייף …הצלחנו לאסוף ארמונות ..

 הילדים גילו כפות של סימילאק והכינו בתים קטנים (:

העציץ הקסום ליום המשפחה איזה יפה יצא לנו.

עבדנו יחד עם קבוצת ציונה בחרנו קרטון חלב גזרנו במספריים ומשם הלכנו לעמדות- יש חצץ, חול, אבקת בטון ומים ובכל קופסא יש כוסות מדידה קדימה לעבודה.

כף מזה וכף מזה מים זהירות לא לשפוך….. מתיישבים ומערבבים ומערבבים ומערבבים כשסיימנו מילנו גביע בחצץ והכנסנו לתוך הבטון דחפנו פנימה ואמרנו להתראות נתראה בקרוב.

אחרי יומיים קילפנו את קרטון החלב ומצאנו אבן ?…. זו התערובת שלנו בטון אפור יש פה גומה לתוכה נכניס אדמה ואת הקקטוס הקטן שלנו זהירות רק להסתכל יש לו קוצים ממש כמו לקיפוד .

פורים מגיע ואיתו יום הפוך אתם תאהבו את הרעיון שלא צריך להתלבש בבוקר והילדים יגיעו בפיג׳מה נכון?!

נגיע לגן נדבר על הלילה הכוכבים והירח נקשיב לשירי ערש שאנחנו אוהבים נקשיב לסיפורים הכי מרתקים ומרדימים … נספר על הרגלי השינה שלנו איפה אנחנו ישנים ועם מי… 

בסך בכל יום רך מלא במזרנים שמיכות משחקי מיטה והתכרבלויות.

מה אנחנו צריכות מכם חוץ מפיג׳מה חפץ שאיתו הם נרגעים נרדמים בבית זה יכולה להיות בובה או דובי מכונית ספר אהוב או שמיכי … תוודאו שעל הפריטים שאתם מביאים יהיה כתוב שם . 

מזלטובים-

השבוע חגגנו לדני יום הולדת שנתיים היה מצחיק ומפנק … זללנו מוזלי עם תותים היה חמצמץ וטעים .

השבוע חגגו עוד חברים ימי הולדת אנה, עמית, דור שלנו נחגוג לכווולם אחרי החג (:

הודעות

יום ראשון יום פיג׳מות-  להגיע בפיג׳מה עם חפץ אהוב מהבית.

סדינים רעננים ובקבוקי מים מלאים.

•	הכינה נחמה - הכניסו לטקס אחרי מקלחת תציצו בראשים .

יום שלישי - מתחפשים!!!! 

חמישי- חופש

סוף שבוע של שמש

אורטל ודוווור הלו יעקב מחכים ומתגעגעים.

> בוגרים

"עורו קומו ציפורים!" בבוקר, כשאנחנו מגיעים לגן אנחנו אוהבים לתפוס מקום בגדר על יד פינת החי, להביט למעלה- האם יש עננים? אנחנו מורידים מעט את המבט וסורקים את הבניין שנמצא מולנו. (ועל הדרך משלימים עם הילדות האורבאנית שלנו ) מי מהציפורים כבר התעוררו? מי עדיין ישנים? על גג הבניין בדרך כלל יושבות להן יונים והשבוע גילינו שם אפילו משפחה של תוכים צבעוניים! החברים התרגשו כל כך למראה התוכים, וכל בוקר חיכו להגיד להם שלום ובוקר טוב. תוך כדי הצפייה בתוכים אנחנו אוהבים לשאול ולתהות- מה הם עושים שם? לאן הם עפים? האם שם הם גרים? לתוכים הקטנים אנחנו צועקים- "קומו מהר מהר, צריך ללכת לגן!"

בחברותה שלנו בבוקר אנחנו ממשיכים את מוטיב הציפורים עם הדקלום שהחברים מאוד אוהבים: (מציעה לכם לשאול את החברים לגבי הלחן והתנועות , הם עושים את זה מקסים!) 

"עורו קומו, ציפורי שיר,

עופו טוסו, אל הניר,

זרעונים, תולעים, אוכל טוב, גם טעים

שם לרוב, שם לרוב,

בוקר טוב, בוקר טוב, 

ב-ו-ק-ר ט-ו-ב" 

(את השורה האחרונה אנחנו אוהבים לצעוק כולם יחד, אך לאחרונה גילינו שתוםתום שלנו מוטרד מצעקת בוקר טוב, אז אנחנו אומרים בוקר טוב גם בלחש) 

החברים בציונה נמצאים בשלב בו המשחק הסימבולי שלהם מתפתח מאוד מיום ליום. מה זה אומר? הם נוטלים תפקידים משמעותיים שהם מכירים מחיי היום-יום , לרוב מדובר בתפקיד כללי כמו אימא, אבא, רופא וכדומה ולעיתים נטילת זהות בדיונית של דמות מוגדרת. כך לדוגמה השבוע, החברים מצאו פינה בחצר, הזמינו חברים לנוח על הדשא וכל אחד בתורו כיסה את החבר השני ואיחל לו לילה טוב. החברים החליפו ביניהם תפקידים באופן עצמאי, הגדירו מה אומרים, מה עושים ומתי. מהתבוננות במשחק זה אפשר גם ללמוד הרבה על ההרגלים השונים של החברים מהבית- חלק התעקשו שקודם צריך לכסות את החבר ורק לאחר מכן לומר לילה טוב, חלק להיפך. חלק שאלו האם צחצחת שיניים אחרי האוכל?

השבוע העלינו את המשחק הסימבולי שלנו מדרגה, והפכנו אותו למציאות! בהזדמנויות שונות במהלך היום, החברים הפכו להיות "הגננת"! כך לדוגמה כל פעם חבר אחר אחראי לוודא שהחברים מעיינים בספרים בצורה נעימה, שותים מים, מסדרים ועוד ועוד אלמנטים שנוספו להם בהדרגה. מהר מאוד "המשחק" הפך לחלק משמעותי מהיום וניתן היה לראות שהחברים מתייחסים לתפקיד במלוא הרצינות!

אנחנו נוהגים להזכיר לחברים שבחצר אנחנו לא לבד.... גם בכיתה הגדולה בבוקר אנחנו לא לבד.... גם בארוחת הצהריים אנחנו כבר לא לבד....מי נמצא איתנו? החברים מקבוצת הלו יעקב, או החברים מקבוצת רוחל'ה. עד לא מזמן השיח עסק בכך ששאר החברים בגן הם קטנים מאיתנו ואנחנו הבוגרים צריכים לשמור עליהם. אפשר ממש לראות איך החברים בציונה דואגים ומוותרים על משחקים עבורם. היום אנחנו כבר ממש חברים! אירי ונינה מקבוצת יעקב הצטרפו לחבורת הבנות של ציונה ויחד הן משחקות, צוחקות ומשתטות. אורי גרוס ועמית משחקים כבר באופן קבוע יחד בארגז החול, עמרי ויואב מלמדים את חברי יעקב את משחק זריקת הכדורים לרשת, לביא,זוהר ואבינעם משחקים יחד בג'ימבורי והופכים את חלקיו לקרונות של רכבת ושחר קדרון מזמין את כולם לצפות ביתושה הענקית שמצא בבית העץ! 

אנחנו צוברים יחד חוויות משותפות רבות. השבוע ישבנו כולם יחד במעגל ע-נ-ק בחצר, הסתכלנו סביב ושאלנו "מה קרה לחצר שלנו? מה קרה לכל המשחקים? אוי אוי אוי, צריך לסדר אותה"...ספרנו כולם יחד עד 10 וצעקנו בקול גדול "מ-ס-ד-ר-י-ם!" התפזרנו בפינות החצר השונות ובעבודת צוות שלא נראתה כמוה, סידרנו ומיינו את הצעצועים בחצר, נכנסנו יחד לאכול ארוחת צהריים- עייפים אך מרוצים! 

ההיכרות והחוויות ההולכות ומעמיקות עם שאר הקבוצות, מייצרת עבורנו גם קשר משמעותי לא פחות עם שאר הגננות והגנן שלנו. החברים בציונה חשו מאוד בחסרונו של דור שלנו בשבועיים האחרונים והרבו לשאול היכן הוא ומה שלומו, אז צילמנו לו סרטונים ושלחנו לו חיבוקים. השבוע דור הפתיע אותנו והגיע לבקר, החברים צהלו וקפצו מהתרגשות ועשו לו קבלת פנים נעימה במיוחד. 

אני פורים, אני פורים, שמח ומבדח? מי מכיר ילדים שלא אוהבים את חג פורים? גם אנחנו המבוגרים אוהבים מאוד את החג הצבעוני והשמח, אבל....חשוב לזכור שפורים הוא חג עמוס. מאוד עמוס. עמוס בגירויים, בצבעים, באלמנטים, בתחפושות ובמשחקים סימבוליים שלעיתים הדמיון שבהם מתערבב לנו עם המציאות- וזה קשה. יש ילדים שמתרגשים מאוד לקראת פורים, ויש כאלה שהחג מכביד עליהם ומשכך, אנו משתדלות לאזן ולמתן את החגיגות ולעשות אותן בהדרגה. אז מה עשינו? פתחנו את המפגשים עם שירי הבוקר המוכרים והאהובים שלנו, ואז.. על השטיח הנחנו שלושה כובעים גדולים...של מי הכובעים האלה? אולי של הליצנים? באיזה חג מגיעים הליצנים לבקר? חג פורים!!. מעניין מה מסתתר מתחת לכובעים? איך נדע? נביא את שרביט הקסמים שלנו!. גילינו שמתחת לכובעים מסתתרים כל מיני חפצים מעניינים...רעשן?! מה עושים איתו? אוזן המן?! מה היא עוזרת לנו לשמוע? אפשר לאכול אותה? אכלנו "בכאילו" אוזן המן ענקית ודמיינו שיש כל מיני ממרחים מיוחדים בפנים.. מתחת לכובע השלישי הסתתרה לה..המסיכה! למה היא יכולה להפוך אותנו? שמחים, עצובים, צוחקים? אולי לאריה? אולי לדרקון?

כל חבר קיבל מקלות הקשה ויחד דקלמנו ועשינו תנועות לפי המילים: 

יש לי זוג מקלות ביד

מקישים שניהם מיד.

על הראש הם זוג קרניים,

ובולטות גם כן שיניים,

יש שפם כה מסתלסל,

זה מצחיק להסתכל.

הזקן כל כך ארוך

הוא נראה ממש כמו שרוך,

זוג צמות ימין ושמאל

מרקדות הן במחול,

חה- חה- חה- ממש בדיחה

זו אני  המסכה!

כל כך נהנינו מהפעילות עם המקלות, והחלטנו ליישם את השימוש במקלות גם בשיר המסכות/לוין קיפניס 

"זקן יורד לי עד ברכיים 

שפם ארוך לי אמתיים. 

היש צוהלת ושמחה 

כמוני מסכה -כה -כה! 

היש צוהלת ושמחה 

כמוני מסכה. 

קרניים לי קרני התיש 

שיניים לי שיני הליש. 

היש צוהלת ושמחה 

כמוני מסכה -כה -כה! 

היש צוהלת ושמחה 

כמוני מסכה. 

מלפני צמה עם סרט 

מאחורי זנב תפארת. 

היש צוהלת ושמחה 

כמוני מסכה -כה -כה! 

היש צוהלת ושמחה 

כמוני מסכה."

לסיכום אלמנט המסכה, יצאנו יחד למבואה והכנו מסכות אישיות צבעוניות מנצנצות במיוחד! כל חבר קיבל כוס קטנה עם חורים שהכנו מבעוד מועד, עליה מדבקה המסמלת את צבע הנצנצים. החברים יכלו לבחור איזה צבע הם מעדיפים, להחליף ביניהם, להדביק ולקשט. 

כשיצאנו לחצר, היינו עדיין באווירה יצירתית...בעזרת טושטושים צבענו יחד קרטון ענק והפכנו אותו למסכה גדולה, פרי עמלנו המשותף. 

השבוע המצאנו משחק חדש לסידור המזרנים בכיתה- משחק התנינים! 

החברים יושבים בקצוות הכיתה, בכל פעם אנחנו מביאים מזרון ושואלים של מי המזרן הזה? החברים קוראים בשמו של החבר לו שייך המזרון, החבר קופץ קפיצה ענקית אל המזרון ודואג לא ליפול ממנו- כדי שהתנינים לא יאכלו אותו. לאט לאט אנחנו ממלאים את הכיתה במזרנים, עד שכבר אין מקום לתנינים! 

יום הולדת בסימן טרקטורים... יו יו האהוב שלנו, שעוזר לכל החברים להפשיל שרוולים ולנעול נעליים, חגג השבוע יום הולדת! יו יו בחר להביא לכיתה את כל הטרקטורים הקיימים בגן, המצאנו משחקים והפעלות בהשראתם. תודה לשטרנים (כמו שיו יו אומר) על עוגת הטרקטורים והפינוקים ובמיוחד על הספר המקסים איה! אאוץ'! אווה! /רינת פרימו ויניב שמעוני שהפך מהר מאוד לספר השבוע שלנו, אותו אנחנו אוהבים לספר ולהמחיז...ספר רלוונטי מאוד לשגרת חיינו שבה אנחנו נופלים או נפצעים, אך לומדים להבחין בין סוגי הפציעות ודרכי ההתמודדות איתן...

במקום סודי, לא הרחק מכאן, גרה משפחת יצורים מיוחדת במינה: אמא אווה וילדיה איה, איי, אח, ואאוץ'. זו המשפחה העסוקה ביותר עלי אדמות: כל מי שמקבל מכה, קטנה או גדולה, קורא בשמו של אחד מהם: איה! איי! אח! אאוץ'! או אווה! לקול הצעקה מגיע מיד בן המשפחה אשר בשמו קראו, כדי לטפל במטה הקסמים שלו בכל מכה או חבלה. 

הודעות ותזכורות- 

\-	יום פיג'מות בגן!- במסגרת חגיגות פורים כל ילדי הגן (וגם הגננות..)יגיעו ביום ראשון עם פיג'מות לגן. אפשר להביא גם חפץ שינה שהילדים אוהבים, לטובת פעילות קצרה שנעשה במהלך היום. הכנו מראש את הילדים ביום חמישי, הם מצפים ומתרגשים, נשמח שתזכירו להם גם בבית ותבחרו יחד איתם את הפיג'מה כמובן לא לשכוח להביא בגדים להחלפה, ייתכן והם לא ירצו להישאר בגן עם הפיג'מה וזה גם בסדר.  

\-	ספרים רבותיי ספרים! השבוע תולעת הספרים שלנו שאלה- איפה נוכל למצוא את שם הסיפור שלנו? החברים חקרו ומצאו..גם מקדימה- בגדול, גם בצד- בקטן, לפעמים גם בתוך הספר- בבינוני!

בשל יום הפיג'מות בגן, נפתח השבוע את הספרייה ביום ב', נא לא לשכוח- הילדים מתאכזבים.. 

\-	מגפיים OUT, נעליים IN. אז נכון, הרבה מהחברים אוהבים לנעול מגפיים לגן, אך ההרגל הזה הוא לא בהכרח נוח ובעיקר מסוכן. הילדים מתרוצצים עם המגפיים בגן ונופלים, זה מתסכל ולא נעים. אנא שמרו את המגפיים לקפיצה בשלוליות בשעות הפנאי ולגן תגיעו בנעליים סגורות בלבד 

\-	נוהל יום א'- סדינים ובקבוקי מים מלאים 

שבוע מקסים למשפחת ציונה,

שירז וליטל.
