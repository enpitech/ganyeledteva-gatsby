---
title: עדכון של שנה חדשה ומיומנויות חדשות
date: '2021-01-02T17:01:43+02:00'
---
**שבת שלום ראשונה לשנת 2021!**

אנו שמחים מאוד לספר לכם שהרישום לשנת הלימודים הבאה, תשפ"ב, הסתיים - הגן שלנו מלא לשנה הבאה. מצטערים אם לא הצלחנו להזמין את כל החברים - היו לנו מעט מאוד מקומות פנויים והרבה פונים. אם בכל זאת יש לכם חברים שרוצים עוד פרטים, או להכנס לרשימת המתנה - מוזמנים להפנות אותם לחן קורן לטלפון המשרד 03-6969323.

**כמה הודעות:**

\- **קבלת ואיסוף ילדימות**:  כחלק משינויי הקורונה, נמצא תמיד נציג מהצוות הניהולי בכניסה, גם בבוקר וגם בסוף היום: חן קורן, אורטל, אחי או צחי. צוות זה יכול לקבל אתכן בשעות הקבלה והאיסוף הרגילות, כמובן לצד הצוות החינוכי. בסוף היום, אנחנו פנויים להוצאת החברימות להורים בין השעות 15:30-16:30. משפחות שמגיעות בין השעות 15:00-15:30 יאלצו להמתין עד שהצוות יתפנה, זאת מאחר וזו שעה מאוד עמוסה בגן - הילדימות מתעוררים, אנחנו מסדרות את הכיתה, מלבישות חולצה חמה, מחליפות חיתולים, מלוות לשירותים. כל הדברים האלו דורשים נוכחות צוות מלאה. יציאה של מחנכת בשעה זו אליכם קצת יותר רגישה ולכן נדרשת סבלנות. כמו כן, בשעה זו אנחנו פחות פנויים לדיווחי סוף יום ארוכים. כאמור, החל משעה 15:30 סדר היום מאורגן כך שאנחנו פנויות יותר ויש לנו יותר זמן לשיח. גם לאחר 16:15 לא נוכל להאריך בשיחה, מאחר ובשעה זו מגיעים הרבה הורים וישנו לחץ על האזור הסטרילי. 

בבקרים, משפחות שיגיעו אחרי שעת הקבלה, יאלצו להמתין. הגמשנו עבורכם את שעות הקבלה, עם זאת, לאחר שעות אלו השכבות מתחילות בסדר היום שלהן והצוות פחות פנוי לגשת לשער. אנא המתינו בסבלנות עד שהצוות יתפנה. להזכירכם, זמן קבלת הילדימות בשכבת הצעירים הינו עד 8:45, ובשכבת הבוגרים עד 9:00. 

\- **עוד בקשה קטנה לבקרים ולסוף היום**: בבקשה היכנסו רק מלווה אחד בכל פעם, והשאירו את העגלות / אופניים בחוץ בזמן ההמתנה. העגלות סותמות את המעבר ומקשות על התנועה במרחב הסטרילי.

\- **קורונה בשכונה**: נודע לנו כי השבוע נסגרו 3 גני עיריה בשכונה ובשכונה הסמוכה לנו בשל ילד/ה שאובחנו כחולי קורונה. אנחנו כל כך רוצים להשאר בבועה הבטוחה שלנו ולכן נזכיר חובת דיווח מיידית לנו, וכניסה לבידוד בהתאם לנהלים של משרד הבריאות. בהזדמנות זו, חייבים לציין שאנחנו מרגישים שיתוף פעולה מלא מכם והתנהלות אחראית מאוד בכל נושא הבידודים. למרות אי הנוחות, העובדה היא שהצלחנו להגיע עד לשלב זה בלי בידוד בגן (טפו טפו טפו * 100), ומקווים להשאר במצב הזה.

\- **פורום הורים**: שמחנו מאוד לראות את הנוכחות המרשימה שלכם בפורום ההורים בנושא פליידייטס. תודה לאורטל הנפלאה שלנו על הידע המעניין שהביאה אתה. מזכירים שנשלח קישור להקלטה בואטסאפ, והוא זמין עד מוצ"ש (בראשון בבוקר הוא יימחק).

שתהיה לנו שנה חדשה, בריאה ו... סתם, שנה רגילה! זה כל מה שביקשנו.

**שבת מנוחה,**

**אחינועם **

## שכבת הצעירים

על השכבה המופלאה שלנו עבר שבוע מלא בלמידה, והפעם התמקדנו במיומנות חדשה-ישנה: התיישבות נכונה על כסא ובכלל ישיבה סביב השולחן. מה זאת אומרת, אתם שואלים? הרי הילדימות כבר יושבים על כסא וסביב שולחן הרבה זמן! נכון, ובכל זאת, למיומנות הזו הרבה צדדים שאפשר כל הזמן להמשיך לשפר, בייחוד בגילאים האלו. מיד נרחיב, אבל קודם כל…

\- **מחר יום ראשון**: מזכירות להגיע עם סדינים רעננים ובקבוקים מלאים!

\- **שמות**: מבקשות שוב לכתוב שמות על כל חפצי הילדימות, מבקבוקים ועד סדינים - זה חשוב לנו במיוחד כעת כשהתחלנו בסלט חברימות, ולעתים גם סלט מחנכות.

# מסובים לשולחן

בשולחן האוכל בגן יושבים שישה חברים. אבל איך מתיישבים לשולחן? אנחנו ניגשים לשולחן, את הכיסא מזיזים מעט אחורה, נעמדים ליד השולחן נאחזים בו ואז מניחים את הטוסיק על הכיסא, בעזרת הידיים נדחוף את הגוף עד שהגב נצמד למשענת ומבקשים שיקרבו אותנו - כך אנחנו לומדים לשמור על הגוף שלנו שלא ניפול ולא נסכן אותו אם למשל ניעמד על הכיסא. במקביל, התמקדות בתהליך מסייעת לבניית ביטחון ועצמאות הילדימות באמצעות פירוק פעולות והדרגתיות.

אחרי שכל הילדימות התיישבו סביב השולחן אפשר להתחיל לחלק צלחות. איפה נניח את הצלחת. על הראש? לא מה פתאום. על הגב? לא לא. על השולחן! נכון מאוד! שימו לב שבשאלות משחקיות אנחנו הופכים את חוויית הלמידה למהנה ומצחיקה עבור הילדימות, ומאפשרים להם להפנים את הכישורים.

אך איך נניח את הצלחות על השולחן, אם הידיים שלנו תופסות את מקומן? כדי לפנות מקום בשולחן האוכל הילדימות מניחים את הידיים על הברכיים. כעת התפנה מקום על השולחן ועכשיו אפשר לחלק צלחות. בכל פעם ניתן לחבר אחד לבחור בין 2 צבעי צלחות ונכריז על שמו ועל צבע הצלחת שבחר. בדרך זו אנחנו מייצרות טקס קבוע לארוחת הבוקר בו הילדימות מקבלים יותר בחירה, כך שבהדרגה הילדימות הופכים לשותפים פעילים בארוחה.

השיח סביב הארוחה משתכלל משבוע לשבוע: כמו בכל יום אנחנו פוגשים את הירקות שלנו, מספרים היכן הם צומחים, ומלקקים אותם עם טחינה טעימה.

אבל מאיפה הטחינה מגיעה? את הטחינה מכינים משומשום! שוטפים את השומשום ואז מייבשים אותו, קולים אותו בתנור גדול ואז טוחנים טוב טוב עד שהוא הופך לטחינה גולמית. לטחינה אנחנו מוסיפים לימון, מלח ושום! השומשום הגיע לבקר אותנו בארוחת הבוקר ופיזרנו אותו על הטחינה והירקות. החברימות ביקשו עוד ועוד שומשום והוא הפך לכוכב השולחן! תודה רבה לחן שמעשירה לנו את הארוחות מדי יום!

לא רק בשולחן שיפרנו מיומנויות ישיבה. גם במפגש עבדנו על התיישבות בצורה נעימה. אנחנו עובדים על פיתוח המודעות שלנו לסביבה, ועל האופן שבו ההתנהגות שלנו משפיעה על החברים הנמצאים סביבנו. כאשר אנחנו נכנסים למפגש, אנו מחפשים מקום פנוי כדי שיהיה לי נעים לשבת. כשאנחנו מתיישבים יש המון דברים שצריך לשים לב אליהם: האם פה יש מספיק מקום? נוח לי, או צפוף מדי בין החברימות? ולמה לגבי החברימות - להם נוח או צפוף מדי? אנחנו שואפות שהילדימות יקבלו את הבחירה מתוך הבנה מה נעים לי ומה לא, וכמובן גם תוך התחשבות בחברימות שלי - מה יהיה נעים להם ומה עשוי להפריע להם.

זה בא לידי ביטוי לא רק בישיבה: למשל, האם כשאנחנו צועקים, זה נעים לחברים שלנו באוזניים? איך נדע? אם אנחנו רואים שילדימות לידי מניחים ידיים על האזניים, אולי הקול החזק שלי מפריע להם, ואולי כדאי שננסה לדבר בקול נעים יותר. ואיך אני מרגיש/ה כשחבר/ה חוטפ/ת לי משחק מהיד? אני עצובה או שמחה? ומה קורה לחברימות אם אני חוטף להם? זהו תהליך ארוך וחשוב של למידה המהווה בסיס רחב להתנהגות בהמשך חייהם.

**עוד קצת מיומנויות**

השבוע שוב פגשנו את הגואש והפונפונים. הילדימות כל פעם לומדים עוד שלב בפעילות: אחרי שלמדנו איך לצבוע, ניסינו עכשיו לבדוק כמה חזק לטפוח על הדף? כמה צבע נשים? אם אני אצבע את החלק שכבר צבוע, מה יקרה לדף? ניסינו להמחיש על הדף את השאלות שלנו, וראינו שכשטפחנו חזק, הדף זז והסביבה שלנו התלכלכה. כשצבענו את החלק הצבוע שוב ושוב, ראינו שלאט לאט הדף סופג את הצבע ומתחיל להיקרע. לכן ניסינו לצבוע את החלקים הלבנים בדף, וכך שמרנו על הדף מלהיהרס!

**יום הולדת חגיגה נחמדת**

השבוע חגגנו לחברים האהובים שלנו גפן ובארי. החגיגות היו שמחות ומלאות אנרגיה. החברימות לקחו את שרביט ההובלה ויחדיו נהנינו מטקסי יום הולדת משמחים במיוחד. תודה לחברימות על המאפינס הטעימים!

סופש נעים מצוות צעירים, חוה, ענת, רבקה, גבי וחולוד❤️

## שכבת הבוגרים

שבוע כמעט קיצי עבר עלינו עתה באמצע החורף. המשכנו מעט לדבר על החורף ועל מזג האוויר, כשהפעם התמקדנו במחזור המים – מה קורה למים כשמתקרר? ומה קורה כשמתחמם? ציינו גם את נובי גוד, כאשר כהרגלנו עשינו זאת באמצעות סממני החג, ובראשם: עץ האשוח. מיד נרחיב על כך, אבל קודם כל, כמה הודעות:

\- **חולצות**: מזכירות למי שטרם הביאו - חולצה גדולה שלכם לפעילות היצירה שלנו, שאפשר ללכלך. החולצות שהובאו כבר בשימוש, הילדימות מאוד נהנים מטקס לבישת החולצות, והדבר נותן לנו פתח נוסף לשיח על שמירה על הבגדים שלנו. שמנו לב שחלק מכם הביאו חולצות קטנות – קחו בחשבון שמדובר בחולצות שאמורות להילבש מעל הבגדים, וכעת בחורף, לרוב מדובר בסווטשירטים. בנוסף, נתחיל החודש בפעילות הספריה – מי שטרם עשו זאת, נשמח אם תביאו חולצות (הפעם קטנות יחסית, כמו טי-שירט נשים או חולצת ילדים), מהן ניצור עבור הילדימות תיקי ספריה אישיים.

\- **שושנה**: אנחנו יודעות שרבים מכם מוטרדים מהשיח על מותה של שושנה האהובה שלנו. בינתיים, הילדימות כמעט ולא התייחסו לנושא. כמו שסיפרנו לכם, בגן אנו דוגלות בשיח מבוסס שאלות, ולכן כשהילדימות שואלים אותנו "איפה שושנה?", התשובה שלנו היא לרוב: "איפה אתם חושבים שהיא?". הילדימות השיבו שהיא "נמצאת בצעירים" או "מתחבאת בצעירים". כמובן שנעדכן אם יהיו התפתחויות... אם השיח בנושא מעמיק בבית, נשמח שתעדכנו אותנו!

\- **נוהל יום ראשון**: כרגיל, לא לשכוח סדינים נקיים ובקבוקים מלאים! מזכירות גם לרשום שמות הן על הסדינים והן על הבקבוקים. אפשר בצירוף ציור קטן שתראו לילדימות שיקל עליהם למצוא את הסדין/בקבוק שלהם במקרה וישנם ילדימות אחרים עם חפצים זהים.

**ועכשיו בחזרה לשבוע שעבר עלינו:**

השבוע עקבנו אחר הגלגול של כמה טיפות מים. לכיתה הבאנו מיכל מלא מים. אחד אחת, טבלו כל הילדימות ידיים במים וכולם ענו על שתי שאלות? האם המים חמים או קרים? והאם זה נעים לנו בידיים? חמים! הילדימות היו תמימי דעים. לחלקם זה היה נעים בידיים, ולחלקם לא. אחרי שבדקנו את המים, רצינו לדעת האם מים חמים נשארים תמיד חמים? הנחנו את המיכל בחצר, ודי שכחנו ממנו. בסוף היום, יצאנו שוב לקחת את המיכל: הילדימות טבלו שוב ידיים. מה זה? "המים קפואים!", הם אמרו. גילינו שהמים הם בחום שבו הם יושבים – ובמקרה של סוף יום, הקור בו הם יושבים. אפשר לקרר את המים עוד יותר? לילדימות היו כל מיני הצעות: אפשר לשים בהם קרח, ואפשר גם להניח אותם במקפיא! לקחנו קעריות, מילאנו אותן במים מהכלי שלנו, והנחנו אותן במקפיא.

למחרת, הוצאנו את הקעריות מהמקפיא והתבוננו: המים הפכו לקרח! הקרח הוא בעצם מים מאוד קרים. נגענו והרגשנו שהקרח הוא מאוד קשה ו... מאוד קר. ומה עוד? הקרח היה חלקלק וכל הזמן נפל לנו מהידיים לתוך הכלי. נעים לנו להחזיק את הקרח? חלק מהילדימות חשבו שכן, אבל חלק התלוננו שמרוב קור כואבות להם הידיים. את הידיים הקפואות חיממנו במים רגילים, שפשפנו בבגדים ויד ביד, עד שהן התחממו בחזרה!

ומה עכשיו? אחרי זמן מה, ראינו שהקרח שלנו נעלם, ובכלי נותרה לנו רק שלולית מים קטנה! לאן הוא נעלם? כשהקרח מתחמם, הוא חוזר להיות מים!

בהמשך, נראה גם מה קורה למים כשמחממים אותם עוד יותר!

# שנה חדשה

השבוע התייחסנו גם לחג שנחוג על ידי חלק מהישראלים: נובי גוד! כמו הסיגד, לא כולנו חוגגים את החג הזה בבית. דיברנו כיצד לכל בית יש את החגים והטקסים שלו. נובי גוד מציין שנה חדשה במקומות שבהם השנה מתחילה רק עכשיו, אבל הוא קצת דומה לראש השנה שלנו. אחד הסמלים הבולטים של החג הוא עץ היולקה – האשוח.

לכיתה הכנסנו מחטים ואצטרובלים מעץ האורן – בן דוד של עץ האשוח. חשבנו כיצד אפשר לקשט את העץ במתנות מהטבע? לקחנו אצטרובלים, לקחנו מכחולים וצבעים, וצבענו אותם בגואש! פעילות זו דורשת מאיתנו לתרגל בצורה קצת שונה את הצביעה בגואש. זיזי האצטרובל קטנים, והילדימות ישבו בריכוז רב וצבעו אותם אחד אחד. לקחנו צבעים המזוהים עם החג - אדום, ירוק, לבן. חלק מהילדימות צבעו בצבעים נפרדים, וחלק בדקו מה קורה כשמערבבים את הצבעים - נהיה לנו חום! ממש כמו גזע עץ!

שאלנו את החברימות: למישהו יש עץ כזה מקושט בבית? רוב החברימות ענו שלא, אך חלקם אמרו שיש להם עץ כזה. חלק מהם קראו לו עץ כריסמס, וסיפרנו שיש מקומות שבהם חוגגים בכלל חג אחר - כריסמס, או חג המולד, וגם אותו חוגגים עם אשוח מקושט! החברימות סיפרו שראו הרבה עצים וקישוטים במכולת, בסופר, ולפעמים ברחוב!

בשבוע הבא נמשיך לעסוק בחורף - הפעם נתמקד בירקות השורש הטעימים שאנחנו נהנים מהם בחורף!

**שנה טובה ושבוע טוב,**

**צוות שכבת הבוגרים - אורטל, מיכל, ימית, שיר ורוני**
