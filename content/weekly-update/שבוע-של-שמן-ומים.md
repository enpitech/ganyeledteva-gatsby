---
title: שבוע של שמן ומים
date: 2021-12-03T10:03:23.477Z
---
**שבת שלום לכולם!**

**כמה הודעות ממש חשובות:**

1. **שימו לב**: ביום ראשון ה-5.12 הגן בחופש חנוכה. 
2. **רישום פנימי**: מזכירים שהחל מיום שני נפתח הרישום הפנימי. הוא יימשך עד לתאריך 15.1. אנחנו כמובן זמינים לכל שאלה (אחינועם תהיה זמינה החל מיום שלישי 7.12.21).
3. **פורום הורים**: ב-13.12 יתקיים פורום ההורים הראשון לשנה זו, והפעם בנושא ״פליי דייטס״. פורום ההורים הוא פרויקט שהקמנו בגן ובו אנחנו נפגשים (בזום) תקופתית כקהילת הורים יחד עם הצוות המנהל ומדברים על נושאים בוערים שעלו מכם, עקב שאלות מרובות בנושא מסויים, או בקשות מכם (אגב, אתם יכולים להציע תמיד נושאים נוספים!). הפורמט עובד על בסיס שאלות/תשובות: אתם שולחים לנו שאלות (ישלח מייל כמובן) ואנחנו עונות על השאלות שלכם במשך כשעה. מנסיון, אלו מפגשים מאוד מעניינים ובעלי ערך, אלו באמת נושאים שעולים מכם!
4. **מסיבת חנוכה**: מאוד מאוד מאוד שמחנו לחגוג כולנו יחד את חג החנוכה! באמת, הרגע הזה על הדק היה מרגש כל כך עבורנו, התגעגענו לביחד הזה. נהננו ממש לראות אתכם ואת הילדימות זורמים יחד בכיף, קלילות ובטחון, ואת הילדימות מובילים אתכם ברחבי הגן. תודה גדולה לכם שאתם תמיד משתפים פעולה, מגיעים, נוכחים ובאים להנות - זה לנצח ירגש אותנו. אנחנו מאחלים לכולנו להצליח להפגש שוב כולנו יחד, לשמוח וליצור כקהילה. 

**שבת של מנוחה !**

**צוות ילדי הטבע הדמוקרטי**



## שכבת הצעירים

איזה שבוע חגיגי ונפלא עבר על שכבת הצעירים. ממש נהנינו לראות אתכם בגן עם הילדימות, ובמיוחד לראות אותם מובילים אתכם בגאווה בחללים שלהם, לגלות בהתרגשות חללים חדשים, ולחוות יחד אתכם פעילויות שביצענו בשבועות האחרונים בגן. תודה לכם על ההירתמות ושיתוף הפעולה!

מיד נחזור לעדכון, אך קודם כל, כמה הודעות:

* **נוהל יום ב**': ניפגש השבוע ביום שני - כרגיל עם סדינים נקיים ובקבוקים מלאים!
* **מגבונים**: שוב הגיע השלב הזה בחודש, איזה כיף שחלק מכם הביאו אפילו מבלי שהזכרנו!
* **בגדים**: שימו לב להלביש את הילדימות בשכבות מתקלפות כמו בצל - בפנים חמים ונעים, וגם בחוץ בשעה עשר לערך חם ממש. עזרו לנו לעזור לילדימות לשמור על טמפרטורת גוף נעימה גם כשחם, ולהלביש חולצה קצרה או דקה מתחת לסווטשירט! מנגד, בתחילת וסוף היום כבר קריר, שימו לב שכן יש שכבה חיצונית חמימה. הקפידו בבקשה לארוז לנו לפחות 2 סטים של בגדים להחלפה מדי יום, כולל גרביים! אנחנו משתדלות כבר לדאוג שהילדימות לא יסתובבו יחפים, וגרביים הן דבר שנרטב ומתלכלך ממש בקלות!
* **שמות**: המעילים והמטריות הגיעו לבקר בגן השבוע. מבקשות לעזור לנו לעזור לכם לשמור על הציוד של הילדימות ולכתוב שמות גם עליהם (ובכלל על כל חפץ/בגד שמגיע לגן). אנחנו משתדלות לעקוב אחר הציוד של 30 ילדימות אבל ממש זקוקות לעזרתכם בכך.
* **ציפורניים**: שימו לב לציפורניים של הילדימות - ציפורניים ארוכות נוטות גם בקלות לשרוט חברימות, אפילו שבכלל לא התכוונו, דבר מתסכל לשני הצדדים! מעבר לכך, ציפורניים ארוכות נוטות להיתפס בדברים ולהישבר בקלות, גם חוויה כואבת ולא נעימה.

**אז מה היה לנו השבוע?**

חג החנוכה הגיע לגן, עם הנרות, הסביבונים והשירים השמחים שלו. הסתובבנו כמו סביבונים, הסתתרנו וקפצנו החוצה כמו הסביבון השובבון, ניסינו לאחוז בידינו את הסביבון בידית שלו ולסובב בין שתי אצבעות עד שהסביבון יוכל גם הוא להסתובב על הרגל שלו! החזקנו בנרות, גילינו כמה הם שבריריים, ניסינו להשחיל אותם לבקבוקונים עם פתחים צרים, וראינו איך הנרות ניצבים בחנוכיה. כמה קנים יש לה? ספרנו: 1,2,3,4,5,6,7,8 ועוד אחד קצת יותר גבוה - השמש! מדי יום הוספנו נר לחנוכיה שלנו וספרנו אותם. והכרנו חומר חדש - חימר, ממנו עושים כדי חרס. אנחנו עוד לא הכנו כדים - אבל כן חקרנו את החימר. הרגשנו כמה הוא קריר ולח ונעים בידיים שלנו. ראינו שכשאנחנו עובדים בו, הידיים שלנו מתכסות בשכבה חומה בהירה שמתייבשת מהר מאוד. עשינו חורים בחימר בעזרת האצבעות שלנו, מעכנו אותו והחלקנו אותו. וכשסיימנו, הלכנו לשטוף ידיים וראינו כמה בקלות החימר נשטף מעלינו!

ביום שלישי כולכם הגעתם לגן והשתתפתם יחד איתנו בפעילויות, וזה היה כיף ומרגש. ולמחרת - איזה בלבול! הגיע הגשם ושוב ההורימות נכנסו לחצר הגן! הפעם נפרדנו בדלת הגן, כדי שכולם יוכלו להיפרד מתחת לגגון ולא בגשם השוטף. אז מה בכלל עושים בגן ביום גשום כזה? האמת שכיף חיים!

**גשם גשם משמים**

כשהגשם שוטף, אנחנו כמובן נכנסים פנימה, אבל כשיש הפוגה, אפשר לצאת להתאוורר, לשאוף את האויר הנקי שאחרי הגשם, ולבדוק מה קרה בחצר שלנו. ביום כזה אנחנו פותחים הרבה תחנות פעילות בפנים, כך שגם אם אי אפשר לצאת החוצה, יש לנו הרבה מה לעשות בפנים.

פתחנו את הבוקר בתחנת מדבקות. על השולחן חיכו לחברימות מדבקות מוכנות לשימוש. זוכרים את פירוק הפעולות? גם כאן אנו קודם נחזק את אחיזת הפינצטה, נתבונן ונזהה באיזה שלב כל ילד/ה נמצאים, ונעזור להן לדייק את הפעולה.

איך עושים זאת? את דף המדבקות אנחנו מגישות קצת מקופל, כך שקצה כל מדבקה מעט מציץ, ורואות האם הילדימות מצליחים כך לקלף את המדבקה בעצמם מהדף. כשאנחנו רואות ששלב זה כבר קליל עבורם, אנחנו מגישות להם דף לא מקופל ומראות כיצד אפשר לקלף את הקצה בעצמם. כך אנחנו מפרקות לילדימות את הפעולה של קילוף המדבקה, והם יכולים ללמוד אותה תוך חווייה של הצלחות ולא של כשלונות ותסכול.

מה עוד עשינו בכיתה?

בצק!

העבודה בבצק מרתקת את הילדימות כל פעם מחדש. החזרתיות על החומר מעודדת חקר ופיתוח המשחק ואנו לגמרי רואות איך החברימות כבר ״אוכלים בכאילו״ או ״אופים בכאילו״ וזה סימן למשחק הדרמטי שמתחיל להתפתח. גם השפה של החברימות מתפתחת מהחזרתיות, הם קולטים ומעבדים ומוציאים בדרך הכי מתוקה שאפשר. אנחנו כמובן גם כבר מתחילות לגלגל נחשושים ו-איך לא, שבלולים וחלזונות!

ותהיו בטוחים ששום גשם לא יגרום לנו להעביר יום שלם בכיתה. בגן שלנו הלמידה מתבצעת בכל שלבי היום ומכל דבר שמסקרן את הילדימות. הגשם הוא הזדמנות למידה משמעותית מאוד עבור הילדימות.

כשיורד גשם קר או חם? יבש או רטוב? כשקר ורטוב אנחנו צריכים ללמוד לשמור על הגוף שלנו, להתלבש חמים ונעים ולשמור על הבגדים שלנו יבשים. אם עד כה התרגלנו שאפשר לחלוץ נעליים ולפשוט גרביים בחצר, כעת כבר קריר, ואנחנו לומדים להישאר נעולים וחמימים בתוכן. כשהגשם יורד, אנחנו מסתתרים ממנו מתחת לסככה או בפנים. כשיש הפוגה, אפשר לצאת לחקור - במיוחד אם גם השמש יוצאת ומחממת אותנו!

ראינו שהדשא רטוב, וגם הדק. הרצפה קרה וארגז החול מלא בבוץ! הסתכלנו על החצר וחשבנו מה אפשר לעשות כשרוב המשחקים שלנו מוסתרים מהגשם? ראינו שמהצילייה שלנו מטפטפות להן המון טיפות מים.

לקחנו דלי ומיקמנו את הדלי מתחת לטיפות. אך החברים לא הסתפקו בדלי אחד, לא ולא - הם ראו שלא כל הטיפות נופלות לתוך דלי והחליטו למקם דליים מתחת לכל הטיפות. לפתע, הטיפות הלכו והתרבו, והגשם ממש התחזק! כולנו ברחנו פנימה לתוך הגן. כשהגשם שוב הפסיק, יצאנו לראות מה קרה בחצר, וגילינו שכל הדליים שלנו התמלאו מים עד הקצה! המון גשם!

![]()

![](/assets/pics/uploads/תופסים-את-הגשם.jpeg)

**בשבוע הבא, נעמיק את שיח החורף שלנו, ובינתיים נאחל לכם סוף שבוע מלא בתגליות וחקר!**

**צוות שכבת הצעירים: מיכל, חולוד, שיר, בר, רותם, עדי וחוה**

<!--StartFragment-->

## שכבת הבוגרים

שבוע חורפי וחגיגי עבר עלינו, הנה טעימה קטנה ממנו:

 **מגרשים את החושך**

כבר מספר שבועות שאנחנו מדברים על מקורות האור שאנחנו מכירים וצבעם. השבוע חווינו כיצד מגרשים את החושך. איך? מאוד פשוט! ראשית מחשיכים את הכיתה - מכבים את האור ומסיטים וילונות. שנית, לוקחים מקור אור כמו פנס. וכדי שיהיה מעניין, החבאנו בכיתה סימנים שונים של חג החנוכה כמו סביבונים, נרות, חנוכיות, וסופגניות! בשלב הראשון קבוצת ילדימות אחת יוצאת מהכיתה, וקבוצה נוספת מחביאה את סימני החג באיזורים שונים בחלל הכיתה. בשלב השני, הקבוצה הראשונה נכנסת לחדר החשוך, מדליקה פנסים ומתחילה להאיר פינות שונות במטרה למצוא את סימני החג שהחבאנו. לאורך הפעילות שמנו לב שאם מתקרבים עם הפנס לחפץ מסויים, האור מתרכז לנקודה אחת חזקה, ואילו כשמתרחקים מהחפץ האור מתפשט אבל גם הופך ליותר מעומעם. 

**שמן**

לאחר קריאת הסיפור גברת קרש ומר מערוך של דתיה בן דור, שאלנו מה אוכלים בחג החנוכה? כמובן שהילדימות ידעו את התשובה - לביבות וסופגניות. ולכן, אתגרנו אותם ושאלנו על אופן ההכנה שלהם? ניסינו למצוא מה משותף להן? שמן! וכך התחלנו לחקור אותו - איזה שמנים אתם מכירים? שמן זית לסלט, שמן טיגון לחביתה, לביבה או שניצל קריספי. אנחנו המחנכות הוספנו שיש עוד המון סוגים נוספים של שמנים כמו שמן קוקוס, שמן זרעי ענבים, שמן זרעי חמניות, שמן קנולה וכדומה.

מיד בסיום סיעור המוחות הקבוצתי, הפשלנו שרוולים והתחלנו למרוח את שמן קנולה על השולחן. הרגשנו כמה הוא חלקלק ונעים!

![](/assets/pics/uploads/שמן-חלקלק.jpeg)

שמנו לב גם שהוא נוזלי ונמרח ממש בקלות על השולחן, אבל כאשר הלכנו לשטוף ידיים - המים לבד לא הורידו את השמן. פתאום המים הפכו לטיפות קטנות על היד, והיינו צריכים להשתמש בהרבה סבון על מנת להוריד את השמן מהידיים. בסיום הפעילות סיפרנו לילדימות שפעם לא היו מנורות חשמליות שיאירו את הלילה כמו שאנחנו מכירים היום. פעם השתמשו בשמן להפצת אור ולהדלקת חנוכייה.  

 **ימי הולדת**

השבוע התחלנו גם בטקסי ימי ההולדת בגן, וההתרגשות הייתה בשיאה! שמענו שירים חדשים, למדנו ריקודים ומנהגים חדשים ובעיקר שימחנו וחיבקנו את ילדי היומולדת. אז איך נראית חגיגת היומולדת בגן? בבוקר המחנכות אוספות ברכות מכל הילדימות וכותבות אותן על פתק קטן. האיחולים כל כך מקוריים שכל ילדימה זוכר/ת בדיוק את שלו/ה. רגע לפני החגיגה, ילדימת היומולדת מכינ/ה את הכיתה עם מחנכת, ובסיום מזמינ/ה את יתר הקבוצה ברכבת ארוכה וצוהלת. ראשית, אנו מכתירים את מלכ/ת היומולדת. לאורך כל החגיגה, יש שירים וריקודים כאשר במרכז עומד/ת מלכ/ת היומולדת והקבוצה עוטפת מסביב - זה רגע מאוד מעצים ומרגש עבור הילדימות. 

זוכרים את הברכות שכתבנו בבוקר? אנחנו מקריאות למלכ/ת היומולדת את האיחולים המדהימים, מוסיפים חיבוק אוהב ומעניקים מתנה. לאחר מכן, ממשיכים בעוד שירים וריקודים מקפיצים, יוצרים רכבת בלאגן שמתפתלת - זה רגע ממש מצחיק! כמובן שאין אין אין חגיגה, בלי בלי בלי בלי עוגה. [אז קראנו לעוגה](https://www.youtube.com/watch?v=SipNOPQvq4E), התרגשנו לראות אותה מגיעה עם הנר הדולק, ועודדנו את החברימה המכבה את האש! ילד/ת היומולדת מחלק/ת את העוגה, וכולנו נהנינו ממנה יחדיו.

הנרות ממש כיכבו אצלנו השבוע, כי גם בסיום כל מפגש הדלקנו נרות חנוכה וחשבנו על מה אנו מודים - רגע קסום ביום בו עצרנו, התבוננו וחשבנו על הטוב שיש לנו בחיים :)

ממש התרגשנו לפגוש את כולכם במסיבת החנוכה! חגיגה בה יכלתם כהורים להתנסות בעצמכם בעשייה היומיומית של הילדימות בגן: ציור בפחם, חדר חושך, סיפור בהמחשה, יצירת כתרים, עבודה בחימר וכמובן שירים וריקודים :) 

 **אז תודה שהשתתפתם ושמחתם איתנו,** 

**סופשבוע מואר מכל צוות שכבת הבוגרים:**\
**אורטל, גבי, נופר, הילה, רוני, תמר ושגיא**