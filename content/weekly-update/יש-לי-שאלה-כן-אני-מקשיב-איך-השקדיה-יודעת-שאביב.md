---
title: יש לי שאלה- כן אני מקשיב...איך השקדיה יודעת שאביב?
date: '2019-04-20T18:43:18+03:00'
---


**חג אביב שמח!**

תודה על מתנת החג לצוות, אתם מרגשים כמו תמיד! 

מזל טוב לחולוד אהובתנו שנישאה ביום רביעי למוסא בחיר ליבה. שמחנו להתרגש איתך! 



\# מזכירה שחוזרים מהחופש ביום ראשון 28.4 (מתנצלת על רצף ההודעות המבולבלות, השילוב של חתונת צחי והפרעת קשב עשו את שלהם).

\# תשלח אליכם הודעת תזכורת מה להביא לגן בחזרה מהחג. 

**\# מזכירה: מי שרוצה להקים דוכן ביריד אביב נא לעדכן בטבלה עד יום שני ה 22.4... אנחנו צריכים להתארגן. לא אהיה זמינה בימים הקרובים- אם יש לכם שאלות דחופות בעניין, צחי זמין לטובתכם. **

**עדיין מחפשת מי שיכין לנו הזמנה... בקליל... מישהו או מישהי בקהל? **



ובנימה אישית, חג אביב שמח. זה חג של צמיחה פריחה התחדשות והתרחבות. הרימו עיניים, פתחו את הידיים וקבלו אליכם את הרוח החדשה, השמש המלטפת והפריחה היפיפה שיש מסביבינו... צאו לטייל ואספו חוויות לספר לנו...



**אוהבים וכבר מתגעגעים!**

**באהבה**

**אחי וכל הצוות **







## צעירים א'- שמוליק



״שמחה רבה, שמחה רבה, אביב הגיע פסח בא!״

השבוע התכוננו לחופשת פסח ולנקיונות לקראת החג ולאביב שמגיע איתו.

הוצאנו רצועות ארוכות של סקוצ׳ים וסמרטוטי בד. גזרנו לחתיכות קטנות כך שיספיק לכל החברים. 

לקחנו מספר קערות מלאות במים, שפכנו פנימה סבון אקולוגי, טבלנו את הסקוצ׳ים והסמרטוטים בתורות, סחטנו היטב, 

שפשפנו וניקינו את כל המשחקים שאנחנו אוהבים לשחק בהם בחצר. 

התחלנו מהדברים הגדולים כמו ג׳ימבורי, בינבות, טרקטורים ושולחנות פיקניק ולאט לאט עברנו לפריטים קטנים יותר כמו טלפונים, מקלדות, קוביות לגו ושפורפרות.

בסיום הניקיונות כל המשחקים שלנו נשארו רטובים. האם אנחנו יכולים לשחק בהם כעת? לא, המשחק יחליק וירטיב לנו את כל הבגדים. מה נעשה? נניח אותם לייבוש. 

 פרסנו בד גדול, בחלק הכי שימשי בחצר, הנחנו עליו את כל המשחקים והצעצועים הרטובים וחיכינו בסבלנות עד שיתייבשו! 



כעת כאשר החצר נקייה ורעננה הגיע הזמן להתכונן לקראת החג...אז חשבנו לנו, אולי נערוך שולחן?!

לחצר הגיע ארגז גדול ובתוכו המון בדים! חלקם גדולים וחלקם קטנים. היו בדים שקופים ואטומים. 

גילינו שהבדים האלה הם למעשה מפות. לכל שולחן יש מפה המתאימה לו לפי גודלו. 

יחד ניסינו להתאים מפה לכל שולחן בהתאם לגודל ולאורך של כל מפה ושולחן.  הפעילות הזו היוותה עבורנו בגדר זמן נהדר למשחק ולמידה. 

גילינו שמפה גדולה מכסה שולחן גדול וגם קטן אך כאשר משתמשים במפה גדולה לשולחן קטן נשאר המון בד מיותר מה שעלול להפריע לנו לעבור או לשבת בנוחות.

מפה קטנה אינה מכסה שולחן גדול אך, החברים חשבו על רעיון נוסף - קודם לערוך את השולחן עם מפה גדולה ובמרכז השולחן להניח מפה קטנה . 

כשסיימנו להתאים את המפות לשולחנות, התיישבנו יחדיו סביב השולחן לארוחה חגיגית. 

במרכז השולחן הנחנו צלחת מלאה במטעמים (בדימיון כמובן), טעמנו לשובע ואז הגיע תורם של כוסות היין הקטנטנות. הו אז החלה המסיבה! ״מזגנו יין״, הרמנו לחיים ואיחלנו לכולם חג שמח! 



**מפגשים **



השבוע המשכנו לעסוק בנושא האביב במפגשים. דיברנו על הפריחה והלבלוב של הצמחייה ובעקבות זאת גם של החי. 

על עלי הפרח שלנו גילינו נקודות אדומות! התקרבנו עוד ועוד וגילינו ששתי הנקודות האלה הן למעשה חיפושית! 

חיפושייות קטנטנות! 

חקרנו מקרוב את מבנה החיפושית, רגליים קטנטנות, מחושים וכמובן נקודות שחורות על גבה (שעליהן דיברנו בהרחבה במשך כל השבוע), דבר נוסף שגילינו הן הכנפיים הזעירות שלה. 

החיפושית שלנו החלה להתהלך על שטיח הדשא שבכיתה והתעופפה מעט בין החברים. 

בעזרת החיפושית השובבה שלנו הכרנו דקלום חדש - 



> ״חיפושית קטנה על הגוף טיילה,
>
> אל הבטן טיפסה ונתנה שם נשיקה.
>
> עלתה אל הכתפיים, שם קיבלו נשיקותיים.
>
> הגיעה לסנטר מתחתיו היא תסתתר.
>
> דיגדגה את המצח, 
>
> דיגי!
>
> את האף, 
>
> דיגי דיגי! 
>
> ואת העפעף,
>
> דיגי דיגי דיג! 
>
> ובשתי הלחיים נשיקות נתנה כפליים! 
>
> כשהגיע לשפתיים התעופפה אחת ושתיים! ״



מה שהכי משך אותנו בחיפושית היו הנקודות השחורות שעל גבה.  

נקודות נקודות… איך ניתן ליצור אותן?

בכיתה הופיע ציור גדול של חיפושית. אך חיפושית ללא צבעים וללא נקודות. 

  התחלקנו לזוגות ויחד יצרנו לה נקודות בעזרת האצבעות שלנו. 

הילדים ניגשו לקערות הצבעים, טבלו את האצבע בתוך הקערה ולאחר מכן בנגיעות קטנות ועדינות העבירו את הצבע מהאצבע לדף. התאמנו על צביעה באצבעות בצביעה שאינה מריחה אלא יותר כמו הקשה. כדי שיהיה לנו יותר קל להבין את עניין ההקשה - מתי אני מתחילה עם צבע ומתי אני מסיימת, צבענו כאשר תוך כדי אנחנו משמיעים צלילים - ״טיק! טיק!״ כך לאט לאט החיפושית שלנו התמלאה בנקודות צבעוניות. 



למחרת יצרנו משחק משעשע בו הגיעה עלינו חיפושית אדומה ללא נקודות כלל וכלל! 

כל הנקודות שלה הלכו לאיבוד!   

מטרת המשחק היתה למצוא את כל הנקודות המתחבאות במקומות מסתור בכיתה ולהתאים אותם לעיגולים החסרים אצל החיפושית. 

במהלך המשחק יצרנו חיבורים בין הילדים הגדולים יותר לקטנים יותר. כאשר הקטנטנים יותר לומדים להיעזר בחבריהם לקבוצה והגדולים יותר מתעצמים מזה שיש להם את היכולת לעזור ולעודד חבר להצליח במשימה! 



**משחק בכיתה  **



השבוע הפכנו את הארגז שבו השתמשנו לפתיחה וסגירה של פקקים שונים. מצידם השני של הארגזים היה משחק השחלות

ועל הארגז עצמו היו מצויירים פרפרים ופרחים. בתוך הפרחים היו חורים עגולים לתוכם השחלנו קשים בגדלים שונים. 

ובלב ציורי הפרפרים היו חורים בצורת פסים לתוכם השחלנו מקלות ארטיק.  

הימים הראשונים הוקדשו בעיקר לחקירה ובדיקה מה מתאים לאן. אנחנו מצידנו יותר תיווכנו והדגמנו אך לא מיהרנו לתקן אלא לתת לילדים לנסות להגיע לפיתרון לבד. למשל עם המקל ארטיק לא נכנס לתוך הפרח אז לאן הוא יכול להיכנס? אולי צריך לנסות להכניס בזווית אחרת ואולי לתוך חור אחר… 

ככל שהילדים התנסו וחקרו יותר ויותר לבד כך המיומנות שלהם הלכה והשתפרה. לקראת אמצע השבוע הם כלל לא נזקקו לנו ואפילו החלו לעזור אחד לשני למצוא את המקום הנכון להשחלה. 



בפינת המשחק החופשי בכיתה שילבנו קוביות עץ גדולות וחיות וקוביות עץ קטנות. 

הילדימות בנו גשרים לתפארת לכל החיות כדי שיוכלו לעבור תחתיהם. 

חלק מהקוביות הגדולות הפכו למכוניות המסיעות את החיות ברחבי הספארי 

וחלק שימשו כבמה להופעות. הקוביות הקטנות הפכו למיקרופונים, טלפונים ורמקלים. 

ללא ספק ניכר שהמשחק הסימבולי בכיתה תופס תאוצה בשבועות האחרונים, הדימיון פורח ומתפתח.

לאחר החופשה נוסיף אתגרים חדשים! :)



**פעילות שכבתית **



לפי המסורת החדשה שלנו, מידי יום רביעי אנחנו מכינים יחד עם קבוצת שולה מטעמים מיוחדים לבחירתם של הילדים. השבוע חגגנו יחד את חג האביב, אז במקום להכין מטעמים מיוחדים ערכנו יחד את השולחן, פרסנו מפות חגיגיות, את בקבוקי האקטימל הפכנו לאגרטלים לפרחי האביב איתם קישטנו את שולחן הסדר שלנו, ערכנו את השולחן עם צלחות צבעוניות ומגשי מצות! כאשר הכל היה כבר מוכן התיישבנו לארוחה חגיגית משותפת של שתי הקבוצות! 

בנימה אישית - שנים שאני בגן ותמיד החגיגות האלה הן נקודות רגישות, לא משנה כמה שאנו מנסות להנעים את האווירה. השנה זה היה פשוט תענוג! משהו בהרמוניה של שתי הקבוצות יוצר רוגע ושלווה!  הם כל כך נהנים להיות ביחד, בעיקר כשיש מזון מסביב :) 

זאת היתה אחת הארוחות המהנות והמשמחות שהייתי נוכחת בהן!  



**הודעות **

\# חוזרים מחופשת הפסח ביום ראשון ה28/4/19 

\# לא לשכוח להגיע עם מוצצים חדשים, בקבוקי מים מלאים, סדינים רעננים ושמיכות קיציות ודקות! 

\# מזל טוב לחולוד שלנו שהתחתנה ביום רביעי. במהלך החופשה חולוד נוסעת לירח דבש ותחזור אלינו ב6/5.

\#  ננצל את הבמה להגיד תודה ענקית לתמרי האהובה שלנו שהייתה איתנו ביומיים האחרונים לפני החופשה ופשוט לא הפסיקה להצחיק ולשעשע אותנו!

\# לא לשכוח לשלוח תמונה אחת המייצגת את החופשה שלכם בצורה הטובה ביותר עם הסבר קצר! 

** חופשה מהנה ונעימה! **

**ויקה וחולוד **







## צעירים ב'- שולה



**חוויה טרופית בתיאלנד**

תיאלנד העסיקה אותנו לא מעט בימים האחרונים. בכל בוקר בחברותא כשאנחנו סופרים ובודקים שכל החברימות הגיעו, אנחנו כמובן מרגישים בחסרונה של שירז ומשתפים בכך שהיא טסה במטוס לתיאלנד!

עם מי היא טסה? עם עומרי כמובן. ומה יש בתיאלנד? חופים יפים, וכמובן שייקים קרים של פירות. אללי סיפרה לנו שגם היא היתה בתיאלנד עם אבא מורי ואמא מיכלי. 

אז חשבנו וחשבנו והחלטנו להקים תיאלנד משלנו בגן. קבוצת יעקב הבוגרים נרתמו לעזור לנו בפרויקט הקצרצר. הם היו אחראיים על הסביבה- הים, העצים והאקלים ואנחנו- על התכנית האומנותית- שייק פירות ופינת מסאג'!

אז איך מכינים את השייקים האלו? אילו פירות כדאי לנו להכניס לשייק שלנו? בחרנו בתותים, בננות, תפוזים, ותפוחים וגם כמה תמרים כדי להמתיק את המיץ! 

בשלב ראשון- צריך לקלף את הפירות. התבוננו ושאלנו- לאילו פירות יש קליפה? לתות אין בכלל קליפה רק עלה קטן שקל לתלוש, לבננה קליפה חלקלקה שממש קל לקלף, לתפוז קליפה קשיחה, שעם קצת עזרה מסכין אפשר לקפל עם האצבעות בלבד. והתפוח? אפשר לקלף רק בסכין. ואיך אפשר לשכוח – חשוב לגלען את התמרים, אנחנו לא אוכלים את הגרעין.

אחרי שהחברימות עזרו לי בהכנות, התחלנו במלאכת החיתוך וכמובן שבשולה מקפידים מאוד על הכללים- "רק אחי!" "הסכין חותכת""אחי תזהרי!" ...  הכנסנו את הכל למכונת השייקים אבל אז... אביגיל ומנור ביקשו שלא נפעיל את המכשיר שעושה המון רעש! הפנייה התקבלה והוחלט שאחי תפעיל את המכשיר  במטבח בזמן שאנחנו ישנים.



כשהתעוררנו, הלו יעקב הכינו לנו כיתת תיאלנד מיוחדת במינה! על הקירות ציורי דקלים, ים קטן על הרצפה ובו סירות עץ בהן נוכל להפליג, ערסלים וכסאות נדנדה למנוחה מיטיבית, פינת מסאז'ים וכמובן שייק פירות שהכנו וחילקנו בגאווה! 

האמת, די נחמד כל הקונספט הזה של להתפנק בגן, נשקול לאמץ לתמיד 



**פסח וארוחת החג**

אחרי שדיברנו על האביב, החיפושיות, הפרפרים והפרחים, הגיע הזמן דבר קצת על ארוחת החג. בכל זאת, ליל הסדר הוא בהחלט ערב מאוד חגיגי ומיוחד. 

אז מה קורה בערב הזה? טיטי הבובה הגיעה לבקר אותנו במפגש וסיפרה שהיא מאוד מתרגשת. יש לה היום אורחים והיא צריכה להספיק המון המון דברים. טיטי היתה ממש מבולבלת ומצחיקה... מרוב משימות והתרגשות היא התעייפה לגמרי וביקשה את עזרתנו. 

מה זה בכלל לארח? את מי אנחנו מזמינים? מה חשוב לנו כשאנחנו מארחים? חשבנו יחד... אנחנו מארחים אנשים שאנחנו אוהבים במיוחד, סבים סבתות דודים דודות וגם חברים וחברות. כשאנחנו מארחים אנחנו מזמינים לבית שלנו וצריכים לדאוג שלאורחים שלא לא יחסר דבר. שיהיה להם נעים. השולות הציעו שנגיש שתיה, ונדאג לאוכל. 

אבל רגע, איפה כולם יישבו? טיטי שאלה. יש לי רק שולחן אחד והמון אורחים. אין לנו מספיק כסאות... חשבנו יחד והצענו פתרונות- אפשר להביא כריות, אפשר להביא שרפרף מהחצר! אולי ארגז השמיכות שלנו? ומה נעשה סביב השולחן? נצופף כמובן. 

טיטי הראתה לנו את כל האוכל שהיא והמשפחה שלה הכינו- מרק ירקות , סלט קצוץ, תבשיל ירקות ... ויין! איך אפשר בלי יין. 

ערכנו יחד את השולחן- פרשנו מפה לבנה וחגיגית, הנחנו את כל התבשילים, ואת היין. ועכשיו כשיש לנו הכל, מה חסר? האורחים כמובן. טיטי הזמינה את כולנו להצטופף יחד סביב השולחן... היינו צריכים לב ולהתחשב בכל החברים שלנו. אולי כדאי שנשב עם רגליים ישרות וכך יהיה מקום לכולם? 

הצלחנו במשימה! ישבנו יחד סביב השולחן מצופפים ומחוייכים וצעקנו בקולי קולות לכל קבוצות הגן- חג שמח!!!! אף אחד לא פספס אותנו. 

לקינוח, אכלנו יחד ביום רביעי ארוחה חגיגית יחד עם קבוצת שמוליק בשולחן ארוך ארוך ומקושט פרחים. בתפריט- סלט סלק, מצה-בריי, מצות, ממרח פלפלים טחינה וחומוס וסלט תפוחי אדמה. היה טעים ונעים ותודה לחן על הפינוקים.



חיפושיות ונקודות 

לאורך השבוע האחרון אלינור שלנו הכינה יחד עם הילדימות חיפושיות. בשלב הראשון צבענו את החיפושיות באדום, וביום אחר לאחר שהתייבשו הוספנו נקודות! מדבקות עגולות בכל מני גדלים וצבעים. כל ילד וילדה בחרו אילו נקודות יהיו לחיפושית שלנו. ולבסוף הדבקנו אותן על עלה, כדי שיוכלו לנוח קצת כשמתעייפות 



**נקיונות בחצר**

האביב מביא איתו רוח של התחדשות ורעננות, זה בדיוק הזמן לקצת נקיונות  בחצר הנחנו שתי פיילות, אחת עם סבון (זהו סבון רחצה עדין לילדים) וסקוטשים, והשניה עם מים וסמרטוטים. 

בצד הונחה ערימה ענקית של משחקים שאותם כדאי שננקה... לא מעט עבודה יש לנו וכדאי שנעבוד בשיתוף פעולה! חלק מהחברים ביקשו לשפשף עם הסקוטש עד שכל הליכלוך ירד, וחלק אחר נגבו היטב את המשחקים כך שלא ישאר סבון דביק וקצף על המשחקים, וכסיימנו לנקות, פיזרנו את כל המשחקם על שמיכה ענקית ממש מתחת לשמש החמה שתייבש את כל המשחקים ונוכל לשוב לשחק בהם אחרי חופשת פסח! 



קצת שירים מלהיבים

השבוע האזנו במסיבת שולה שלנו לקלאסיקות מתוך פסטיבל שירי הילדים 

[אן דן דינו ](https://www.youtube.com/watch?v=vg6LMr8RVkQ)

[ברבאבא](https://www.youtube.com/watch?v=aqZMHUEE3uA)

[ילדיסקו ](https://www.youtube.com/watch?v=3idamhmdW7E)



וגם למוסיקת ילדים אפריקאית מגניבה במיוחד

[Katoto lala](https://www.youtube.com/watch?v=jvwE8OqHj2k&list=PLjpKBoT1IlI1IhMqeBXytmzQCI0TAZWzQ&index=2) 

[amina tole](https://www.youtube.com/watch?v=QCquKGq2Sc4&list=PLjpKBoT1IlI1IhMqeBXytmzQCI0TAZWzQ&index=4)







**הודעות:**

\# אנחנו מתראים שוב ביום ראשון 28.4. שירז חוזרת ביום שני 29.4. 

\# אל תשכחו להביא איתכם: שמיכה חדשה וקייצית, סדין רענן, מוצץ במידת הצורך ובקבוק וכמובן- לאסוף חוויות אביב חדשות. 



**תבלו בחופשה! נתגעגע**

**באהבה**

**אחי, אלינור עינב ושירז ממרחקים**







## בוגרים א- תקווה. 



**חג שמח וסופ"ש מקסים לכם/ן!**

נתחיל מאיחולי מזל טוב ללביא המתוק שלנו שחגג יום הולדת אתנו בגן השבוע!



> "יש לי בעיה!
>
> כן, אני מקשיב
>
> איך השקדיה יודעת שאביב?
>
> איך היא יודעת מתי לפרוח?
>
> איך היא יודעת מתי לשמוח?
>
> מי מספר לה?
>
> מי מבשר?
>
> שהאביב כבר כאן, ושעכשיו הזמן?"



["יש לי בעיה" - קרוסלה](https://www.youtube.com/watch?v=9DbtJrS5NNw)  





איך בעצם אנחנו יודעים שהגיע אלינו האביב? השאלה הזאת העסיקה אותנו רבות השבוע בקבוצה.

מזג האוויר מתחמם, אך לעיתים יורד גשם

יום אחד אנחנו לובשים מעיל ויום אחד חולצה קצרה

זוהי עונה הפכפכה!

הפרחים פורחים

הפרפרים והדבורים יצאו 

וקשת בענן מציצה לעיתים קרובות בגלל מזג האוויר.

השבוע שמענו את השיר המקסים של קרוסלה "יש לי בעיה". השיר מתאר בדיוק את הדילמה הזאת. 

איך השקדיה יודעת שהגיע האביב? השמש אמרה לה!

איך השמש יודעת יודעת שהאביב כבר כאן? הפרפר בישר לה!

ואיך הפרפר יודע שהגיע האביב? הוא עבר בסביבה וראה את השקדיה!

כך ראינו באמצעות תמונות את המעגליות שבטבע. את המחזוריות של הדברים. אף אחד לא באמת יודע... זהו התהליך הקסום של הטבע ושל הפריחה היפייפיה באביב.









**פעילות יצירה בקבוצת תקווה – יצירה עם ליפה**



השבוע הגיע אלינו לכיתה דבר מאוד מוזר!

מעין משהו מחוספס עם צורה מוזרה 

לני אמרה שזה קצת כואב,

יערה אמרה שזה נראה כמו פרי,

גילינו שמדובר ב.. ליפה! ושאפשר לקרוא לה גם לופה (מילה שמאוד הצחיקה אותנו).

ומה אפשר לעשות איתה?

אפשר להתקלח איתה ולשפשף את הלכלוך מהגוף!

אבל ככה כשהיא שלמה?

בועז הציע לחתוך אותה – וכך עשינו.

לקחנו סכין מתאימה וחתכנו אותה לפרוסות. 

כשחתכנו אותה היה רעש קצת מצחיק, ואז הסתכלנו פנימה.. בועז אמר שזה מזכיר פלפל ונבו אמר שזה כמו מערבולת והיא אפילו הזכירה לנו פרח.

אז אחרי שחתכנו את הליפה, לקחנו צבעי גואש ודפים ועשינו איתה.. חותמות!

טבלנו את הליפה בצבע, הנחנו על הדף וראינו מה יצא לנו. מרחנו, טפחנו, טבלנו... וכך המשכנו עוד ועוד..

לבסוף. יצרנו קשת בענן מכל היצירות שלנו על הקיר בכיתה. הקשת יצאה מרהיבה בזכות התרומה של כל חבר וחברה לקבוצה.





**פעילות ויצירה בקבוצת תקווה – ניקיון פסח – ממשיכים!**

בשבוע שעבר התנסנו בפעולת השפשוף והניגוב של חפצים מלוכלים, השבוע הוספנו רובד נוסף ודיברנו על המשחקים שלנו.

המשחקים שלנו נקיים? איפה אנחנו משחקים עם המשחקים שלנו? אנחנו שוטפים את הידיים לפני שאנחנו משחקים? אנחנו חולקים את המשחקים שלנו? יצרנו שיח בנושא ופתחנו את המודעות שלנו לכך. 

החלטנו שעם נקיונות פסח אנחנו צריכים לדאוג גם למשחקים שלנו! הרי אנחנו אחראיים גם להם.

בחרנו לשטוף את קוביות העץ שנוחות לשטיפה והתחלנו לקרצף! 





הילדימות התחלקו לקבוצות לפי קופסאות השטיפה: כמה ילדים משפשפים קוביות עם סבון וסקוץ', ומעבירים לילדים ששוטפים את הקוביות במים נקיים ולאחר מכן נותנים לילדים בשולחן הניגוב שייבשו את המשחקים.

בצורה הזאת לכל ילד היה תפקיד ותמיד הייתה עבודה!





שמרנו על קצב אחיד והקפדנו להתקדם ולשים לב לחברים שלנו ולמטלה שלנו, כמה קוביות יש לנו לשטוף? האם לחברים אין מה לנגב כי אנחנו מתעכבים? שפשפתי מספיק טוב את הלכלוך?

ובסופן של דבר המשחקים שלנו היו יבשים ונקיים ומוכנים לאחסון!

כפי שכבר ציינו בעבר, העיקרון שלפיו עלינו לדאוג לסביבה שלנו בא לידי ביטוי גם הפעם. אם אנחנו רוצים לשמור על המשחקים שלנו עלינו לפעול ולעבוד בשביל זה. ספרנו לילדימות כמה שחשוב לנו לשמור על הגן שלנו ושגם אנחנו המחנכות מנקות את הגן כשהם הולכים לישון. כולנו יחד, שומרים על המשחקים והגן שלנו נקיים ומסודרים. 

כחלק מהנקיונות לפסח של הגן, היה לנו חשוב שהילדים והילדות ירגישו הפעם מעורבים ויקחו חלק בדרכם וככל יכולתם בנקיונות. זה לא תמיד פשוט או נוח אבל הכרחי כדי לשמור על הסביבה שלנו.



אני מזמינה אתכם גם לערב ככל שניתן את ילדיכםן בעבודות הבית השונות בהתאם ליכולותיהם. זה יגרום להם להעריך יותר וגם לשמור יותר על הסביבה הביתית, וישתלם בעתיד.





**בחצר**

השבוע בחצר הסתכלנו בעציצים שלנו וראינו שחלק מהעלים של הצמחים שלנו צהובים. כשישבנו לחברותא ושתינו מים, למדנו שכמו שאנחנו זקוקים למים כדי שלא נתייבש, כך גם הצמחים שלנו. ולכן לקחנו את העציצים וקנקן מים גדול והשקנו אותם. הבנו שחשוב שנמשיך לדאוג ולהשקות את העציצים שלנו במיוחד עכשיו כשמזג האוויר מתחמם ולא תמיד הגשם עוזר לנו בהשקייה.



בהמשך לנושא הניקיון שהתחלנו, הילדים הראו לנו השבוע כמה הם אוהבים לנקות!

בחצר, אחד אזורי המשחק האהוב על הילדימות הוא ארגז החול. הוא מזמן משחק מהנה - וגם מלכלך.

בארגז החול הילדימות מעסיקים את עצמם בבנייה והכנה ותוך כדי מפתחים מודעות לאזור האישי שלהם, החול מאוד נעים וכיף לשחק איתו. במשחק איתו, הוא גם נדבק לי לבגדים או מתפזר מחוץ לארגז, זה נעים? כחלק מהלמידה אנחנו עובדים גם על להתנקות כאשר אנו יוצאים מהארגז באמצעות ניעור הבגדים, קפיצות ורקיעות. 

שמנו לב שנושא נקיון הפסח עניין את החברים במיוחד ושהשיחות בנושא הנקיון הגיעו גם לארגז החול. כך למשל פלג ואדם לקחו מברשות וכפות חפירה והחלו לשפשף ולגרד את שולי הארגז מהחול שהצטבר תוך כדי משחק. הם הסביר שבעצם הם ניקו וערכו שולחן אוכל! במקביל, יערה וארז הכינו אוכל והניחו על שולי הארגז והילדים נהנו מסעודת חול טעימה ומלכלכת (:



**קבוצת תקווה- האיחוד!**

ביום שלישי, לקראת יום ההולדת של לביא, קבוצת תקווה התאחדה!

בבוקר הילדים שלא הספיקו לצייר ולכתוב ללביא בברכה הכינו לו אחת כדי להשלים לחוברת  ובחברותא הסברנו שהיום זה יום מיוחד עבור לביא ומן הראוי שכל הקבוצה תחגוג ביחד איתו.

בארוחת הבוקר סגרנו ביחד את החוברת והקראנו כמה מהברכות ללביא.



בזמן הארוחה גם שמנו לב לשיחות בין הילדים של השלמת פערים! הילדימות סיפרו זה לזה על הפעילויות שעשו בקבוצות השונות והחוויות שחוו.

בין היתר, הם דיברו על שירים, על ארוחות הבוקר, על טקסי המזרונים ועל החברותא בקבוצות השונות

במעבר בין הקבוצות אנחנו לומדים הרבה על התנהלות של כל קבוצה, על הפעילויות שלה, על דרכי השיח שבה... האיחוד יצר שיח פורה בין הילדים ולמידה מעבר למה שקורה בתוך הקבוצה שלנו וביומיום. זוהי הזדמנות לצאת מההרגלים ומהדפוסים הקבועים שלנו וללמוד להסתגל לשינויים. דבר שמלווה אותנו כל הזמן בחיים בכלל.





**שולחן ערוך בגרסת גן ילדי הטבע**

ביום רביעי קיימנו ארוחת בוקר שכבתית וחגיגית לכבוד החג! 

ערכנו שלושה שולחנות ארוכים בצורת ח' להרגשה משפחתית ונעימה, קישטנו את השולחנות בפרחים וישבנו יעקב לצד תקווה. הזדמנות נפלאה לישבה בחברותא ולהכרות נעימה. 

הילדימות התנסו בארוחה שמדמה ארוחת חג משפחתית – ממש כמו בליל הסדר. זו היתה הזדמנות להתכונן לסיטואציה של אכילה בשולחן חגיגי לצד המון אנשים. ממש משפחה אמיתית!

אכלנו מצה-בריי ומצה פשוטה והתנסנו במרקמים השונים של האוכל. כמובן כל זה לצד הירקות והטחינה הטעימים שבשגרה. זוהי הזדמנות להודות לחן המקסימה שלנו שתמיד דואגת לאוכל טרי, בריא וטעים!



**מוזיקה ללב היא חודרת**

השבוע שמענו בצהריים את הבלקן ביט בוקס. 

 [dancing with the moon](https://www.youtube.com/watch?v=5jBAJs3otcY)

 [part of the glory](https://youtu.be/wcVCs3MDBvI)



בנוסף שמחנו השבוע לקבל שיר שאדם מאוד אוהב (ומאוד נוסטלגי לנו):

[74'-75'](https://youtu.be/7zivFnWrtyE) 

ולבקשת ארז:

[אני תמיד נשאר אני](https://youtu.be/Su4Gv-cwpWI) 



**הודעות**

\# אנחנו חוזרים לפעילות ביום ראשון 28.4

לא לשכח סדינים רעננים, בקבוקים וחוויות מחופשת הפסח! 

תהנו מהחופשה יחד, תטיילו, תיצרו וגם תשתעממו.. וחזרו אלינו בשלום!



**אוהבים, **

**רעות,אדריאן, תמר ועינב**

****



## בוגרים ב- הלו יעקב



**שבוע חג **

ביום רביעי בבוקר החברותא שלנו היתה קצת שונה, הפעם ישבנו יחד עם קבוצת תקווה

 מה קורה פה שאלו הילדימות?

כבר ארוחת צהריים?

סיפרנו על ארוחת חג חגיגית ומשותפת... 

ארוחה בה אוכלים כולם יחד, מטעמים חדשים ומגוונים.

היום לא נגיש לעצמנו בבופה, אלא נשב ליד שולחן ארוך וגדול שיספיק לכולנו- נאכל יחד, נחלוק ונתנסה.

הילדימות התרגשו למראה השולחנות הלבנים מקושטים בפרחי חרצית צהובים ואביביים.

התיישבו לאט לאט התחילו לקחת מזון ולהניח בצלחת-קצת ירקות, ממרח פלפלים, טחינה, סלט סלק, מצה בריי, סלט תפוחי אדמה עם ירק מיוחד- שמיר.... טעמנו הכל ואהבנו את הרוב.

ברקע צחי שם לנו שירי חג מסורתיים.... 

למפגש נכנסנו שבעים ומחויכים לצלילי שמחה רבה.

[שמחה רבה](https://youtu.be/8l5e2w2BX5s)





ומה עשינו במפגש החג? שיחקנו במשחק חדש ומלהיב שנמצא אצלי בכיס.... 

מי יודע מה מסתתר בכיס מעילי?

אגוזים!

אגוזי מלך ואגוזי פקאן

הם קשים כמעט כמו אבן 

אחד טיפה מאורך והשני עגול....

האם נפצח ונאכל אותם? לא....

האם נשחק איתם? כן אז איך משחקים באגוזים 

קרוב לקיר זהו שם המשחק והמטרה שלנו היא לגלגל את האגוז שלנו הכי קרוב לקיר שאפשר.

איזה אגוז מתאים למשימה המלך או הפקאן?

המלך העגול נבחר.



בכל סבב שישה ילדימות בזה אחר זו מגלגלים את האגוז שלהם לכיוון הקיר בודקים יחד מי קרוב יותר מתרגשים כשחברימות מצליחים ומעודדים כשלפעמים לא מצליחים.

הם שיפרו את הביצועים בכל סבב והיו כמה רגעים מותחים, מפתיעים ומצחיקים.





**מפתחות הקסם של דידי**



קבוצת הלו יעקב בצמיחה.

אנו משכללים את יכולת המשחק שלנו, התנסות חברתית וקפיצה ביכולת הוורבלית- השיח והוויכוח. 

הדיאלוגים קצת השתנו בקבוצה שלנו: המון משחקי כח, גיבורי על, מנצחים ומפסידים טובים ורעים.

ואנחנו עדיין בחממה הרכה שלנו רוצים להמשיך לתת כלים לשפה נכונה להקשבה ופשוט להיות טובים וטובות אחד לשנייה.



זה זמן מצויין לסט כלים כמו מפתחות הקסם של דידי-

ערב אחד ישב דידי מול המחשב וקרא לאימו שתבוא לשחק איתו.

אבל אמא הייתה עסוקה. “תמיד את עסוקה כשאני זקוק לך!” כעס דידי, אני צריך אותך עכשיו”! 	דידי, ילד חסר סבלנות, יוצא למסע מרתק אל ארץ הקסמים. בדרכו הוא פוגש דמויות ססגוניות, החוסמות את 

דרכו ומערימות קשיים. מחבריו הנלווים אליו, התן והג’ירף, לומד דידי את שפת הלב, שפה של תקשורת בלתי אלימה, הפותחת כל דלת.



טומבה טומבה, מסובב מה יצא לי מהלב?

**פה**

לדבר, לבכות, להסביר, לנשוך לצחוק.  

יכולים להסביר את עצמנו…



**עיניים**

לראות, להסתכל, להביט ולהתבונן.	

אנו יכולים לראות שכואב או עצוב למישהו.



**אוזניים **

לשמוע, להקשיב, להאזין. 

לשים לב לקולות ולצלילים מסביבי.



**לב**

בניגוד למפתחות האחרים שאותם ניתן לראות את הלב לא רואים אבל מרגישים וכששמים את הידיים על החזה אנו גם מרגישים אותו פועם.

מה אוספים בתוך הלב?רגשות.

מה עושים בעזרת הלב? חיים ומרגישים.



במהלך הסיפור דידי מגיע לצמתים שבהם צריך לבחור ולהגיע להחלטות הוא משתמש במפתחות הקסמים שמכוונים אותו להקשיב ולראות.







**ניקיון אביב **



לסיום ניקיונות האביב שלנו קינחנו בניקיון הסיפרייה. 

היא מלאה בספרים שונים ומשונים שעשרות ילדים נהנו מהם.

מיינו את הספרים שלנו: ספרים קרועים והרוסים, ספרים קשיחים לקבוצות הצעירים וספרים רגילים עם דפים עדינים לנו הבוגרים.

את הספרים צריך לנקות מלכלוכים שנדבקו עם הזמן ואבק שנמצא בכל מקום.

את המדפים ניגבנו היטב והספרים לאט לאט חזרו למקומם.

איך זה קרה?

את הקבוצה חילקנו לעמדות עבודה

מעגל מושלם של עבודת צוות מתחיל ונגמר בקבוצה שמוציאה ספרים מהספרייה ומניחה בשולחן ארגון. הם ממשיכים ומנגבים את המדפים ומכינים אותם לספרים הנקיים.	

משם קבוצה נוספת ממיינת ספרים לארגז ספרים קרועים את הספרים המלוכלכים מובילים היישר לקבוצה המנקה, להם יש סקוצ׳ יבש וסמרטוט לח.

סקוצ׳ מחוספס- תפקידו להוציא לכלוכים עקשנים. 

סמרטוט לח עם קצת סבון המוריד כתמים שומניים, אבק ועוד….

למה אנחנו לא מנקים עם הרבה מים וסבון? 

מה קורה לנייר שנרטב? נקרע, מתפורר, נהרס.	

לכן בחרנו בסמרטוט לח ווידאנו שתהיה קבוצה שתפקידה לייבש ולמיין לספרים קשיחים ורגילים ומשם חזרה לסגירת המעגל עם הקבוצה האחראית על הספרייה.	

עבודה בצורה מסודרת, הילדימות תקשרו בניהם בתוך הקבוצות ומחוץ לקבוצות...

וכל כך נהנו להצליח - לרוקן, לנקות, למיין ולסדר בחזרה. מדהימים!



פעילות בכיתה



[יש לי בעיה- קרוסלה](https://youtu.be/GwzMuMEN2hA)



[ארבע עונות](https://youtu.be/fm_WG-Q-EaA)



**ארצות רחוקות וקרובות**



**מצרים**

דיברנו על מצרים ארץ מלאה במדברים, חול ושמש….

על הפירמידות המשולשות והענקיות.

חשבנו יחד איך בנו אותן פעם… הפירמידות עשויות מאבנים ענקיות שנערמו אחת על השנייה.

סיפרנו לחברימות שבתקופה שנבנו לא היו משאיות ומנופים.

מי הרים את האבנים הגדולות, מי סחב?

האנשים קשרו את האבנים בחבלים רחבים ומשכו ומשכו ומשכו…. זה קל או קשה? קשה

אם היינו צריכים לבנות פירמידות היום?

המנוף היה מרים אחת שתיים שלוש ואפילו ארבע אבנים יחד.

חוסך זמן, כוח וכאבים בגוף.



[מוסיקה מצרית](https://youtu.be/vslsS-Uu5x4)



**תאילנד**



כדי לצאת קצת מאווירת הניקיונות ולהיכנס לאווירת מנוחה, עשינו כמו שירז ו"נסענו לחופשה". ארזנו בגדים קצרים וקלילים, עלינו למטוס, נופפנו ביי לים התיכון ואחרי המון שעות של טיסה הגענו ל- תאילנד.

את הכיתה סידרנו עם כיסאות נוחים … קבוצת שולה הכינה לנו שייק פירות מרענן ומתקתק מתותים, תפוחים, תמרים ומיץ תפוזים.

בכיתה שמנו מוסיקה מרגיעה פתחנו עמדה למסאז' וסירה צהובה השטה בים הרגוע… היה ממש כיף.

הכי חשוב להתחיל חופשה בחופשה!



קיימנו בהלו יעקב גם שיח על תאילנד…

מה אוכלים בתאילנד? המון פירות למה הפירות כל כך טעימים שם?

בתאילנד יורד המון גשם המון מים מקבלים הפירות שם שרובם גדלים בבריכות והשמש זו שנותנת טעם ובשלות מגיעה המון לתאילנד מחמם מאירה ומציפה את קרניה לכל עבר.



סיפרנו שלפעמים אפילו באמצע משחק בים ובבריכה ביום שמשי וחם פתאום יכול לרדת גשם- מבול… וזה מאוד מוזר כי בכלל לא קר. נחמד לשחות בים וכשיורד גשם מעל.. מים מים מכל עבר.

למדנו שקוראים לזה מונסון וזה חלק מהקסם של תאילנד.

תודה לקבוצת שולה האלופה על שיתוף פעולה מהמם.\
מזמינים אתכם לשים לילדימות בבית גם [מוסיקה תאילנדית](https://youtu.be/TKyesCkK1nY) ולהרגע קצת. 



שירזי שלנו, תהני! מתגעגעים פה בהלו.





**הודעות ועדכונים**



\# לא לשכוח אחרי החופשה להחזיר שמיכות מעבר ומוצצים חדשים לכל מי שלא לקח.







**תהנו בחופשה, תהנו מהמשפחתיות ואספו חוויות ותמונות.**

****

** כבר מתגעגעים אורטל ודור**
