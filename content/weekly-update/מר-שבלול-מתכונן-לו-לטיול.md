---
title: מר שבלול מתכונן לו לטיול
date: 2021-11-12T13:08:33.667Z
---
שבת שלום!

כמה הודעות ממש חשובות:

1. **שימו לב: ביום ראשון 5.12 הגן בחופש חנוכה.** 
2. **מסיבות חנוכה** - אז חג חנוכה מגיע, ועימו המסיבות הראשונות של הגן יחד אתכם השנה!

**עקב התנגשות אירועים הזזנו את תאריכי המסיבות:**

המסיבה של שכבת הבוגרים תתקיים ביום שני ה-29.11.21 בשעה 17:30-18:30 בגן. 

המסיבה של שכבת הצעירים תתקיים ביום שלישי ה-30.11.21 בשעה 17:00-18:00 בגן.

**\*\** שימו לב - ביום זה נבקש לאסוף את ילדי וילדות שכבת הצעירים עד השעה 16:00, כדי שגם אנחנו וגם הילדימות נספיק להתארגן.** 

 עוד כמה דברים שכדאי שתדעו על האירוע:

* ה״מסיבות״ שלנו עובדות קצת אחרת: המטרה המרכזית שלנו היא שתזכו לזמן משותף עם הילדימות בזמן זה של השנה, בצורה שתאפשר לכם הצצה קטנה לעולם המשותף שלנו ושל הילדימות כאן בגן. אתם תהיו פעילים לגמרי במסיבה, לא תשבו ותצפו בהופעה. כל הפרטים על איך זה עובד ישלחו בשבוע של המסיבה. 
* אנחנו עדיין בתוך מגבלולת הקורונה ולכן למסיבה יש להגיע עם הורה אחד בלבד, ללא אחים/ סבים/ סבתות. התארגנו בהתאם.
* במידה ומזג האוויר יאפשר לנו, אנחנו נקיים את המסיבה בחצר הגן כדי לצמצם סיכוני הדבקה. 

3. **הרצאה על פרידה מחיתולים**: ההרצאה הכי מבוקשת שלנו קרבה. היא תתקיים ביום שני 22.11.21 בשעה 20:00 בזום. במפגש נדבר על כלללללל תהליך הפרידה מהשלבים הראשוניים ועד לתחתונים עצמם. 

**למי זה מתאים**? לכל מי שהילד/ה שלו אינם משתמשים בתחתונים באופן מוחלט וחלק. מבחינתנו, זו הרצאה שהיא מתנה והיא ממש חובה לכל המשפחות. 

**כמה מילים על ההרצאה**: תהליך הפרידה מהחיתול הוא תהליך רגיש ומורכב. לרוב, ההורים מבצעים את התהליך ללא ידע ומתוך עצות חיצוניות, ולא פעם, בלי שום כוונה, מסתבכים בתהליך. אנחנו מאמינים כי תהליך הפרידה מהחיתול הוא תהליך חינוכי- רגשי- התפתחותי שיש בו הזדמנות להעצים את הילדימות, לחבר אותם לגוף שלהם, ולחזק את תחושת המסוגלות. אנחנו גם מאמינות כי זהו תהליך בו המשולש - ילד/ה / בית / גן הינו מרכזי, ולכן חשוב לנהל את הגמילה בשיתוף פעולה ובתיאום בין הבית לגן. אחרי שנים של ליווי ילדימות בתהליך יש לנו את הכלים לתת לכם והנחות אתכם בכל השלבים, כדי שהכל יעבור כמה שיותר חלק. המלצה רותחת לכולכם לצפות בהרצאה. 

4. **רישום לשנת תשפ״ג**: אמנם רק סיימנו את ההסתגלויות לא מזמן, אבל תקופת הרישום לגנים מתחילה ממש עכשיו. כמו בכל שנה, אנחנו נותנים קדימות לילדימות שכבר נמצאים בגן להירשם לשנה נוספת ולכן פותחים את הרישום הפנימי ונותנים לכם קדימות של שבועיים. 

**איך זה עובד?** 

* לקראת סוף חודש נובמבר יישלח אליכם מייל מסודר עם כל הפרטים להסדרת רישום לשנה הבאה. 
* תקופת הרישום הפנימי תתחיל ב-6.12 ותסתיים ב15.12. מה קורה לאחר מכן? אנחנו מתחילים להזמין משפחות חדשות שממתינות זמן רב להכנס, במידה ולא שריינתם רישום, לא נוכל להבטיח לכם מקום לשנה הבאה. 
* לשנה נוספת יוכלו להרשם ילדימות שיהיו בספטמבר  עד גיל 3.2- ילידי יולי 19 ומטה, או ילדים משכבת הבוגרים שהצטרפו רק השנה).
* במייל נשלח גם תאריכים ושעות שבהם אנחנו יכולים לקבל אתכם להסדרת רישום. 
* חשוב להבהיר כי הרישום הפנימי הוא אך ורק לילדימות שכבר מתחנכים בגן השנה. הקדימות אינה ניתנת לאחים, רישום של אח חדש יתאפשר בפתיחת הרישום החיצוני, אחים אינם מתקבלים באופן אוטומטי וזאת מאחר ואנחנו מקצים בכל שנה תקנים למשפחות חדשות שיצטרפו לגן).

אז אם אתם יודעים שאתם מעוניינים, ממליצים לוודא שיש לכם 12 צ׳קים לרישום.

 

**שבת של מנוחה !**

**צוות גן ילדי הטבע הדמוקרטי**

## שכבת הצעירים

אחרי שבוע בו ביקרנו בחגים שונים ומשונים, חזרנו השבוע לתוכן הסתוי שלנו. אחרי שלפני זמן מה גשם שטף את חצר הגן, חלק מהחברימות כבר הבחינו בעוד סוג של חברים שיצאו להם לטיול: שבלולים! השבלול מסתובב לו מהמרכז, ובתוכו הפתעה - חילזון. החילזון אוהב להתחבא בבית שלו, אותו הוא לוקח איתו לכל מקום. אבל כשהוא מריח אוכל טעים כמו מלפפון או מרגיש רטיבות של גשם או מים, הוא מוציא מחוש ועוד מחוש ולאט לאט זוחל החוצה ומציץ. התבוננו בחלזונות יוצאים לאכול, והכרנו דקלום חדש:

> "בוקר בא, מר שבלול
>
> מתכונן לקראת טיול,
>
> מוציא מחוש, ועוד מחוש,
>
> מנער קצת את הראש.
>
> את ביתו ייקח איתו,
>
> ויזחל לו לאיטו
>
> אל ביתה של אחותו!"

 החלזונות זוחלים להם לאיטם - גם אנחנו ניסינו לזחול לאט-לאט. נזכרנו בנחליאלי, שרץ-רץ-רץ-רץ-רץ. זחלנו לנו לאיטנו כמו חילזון, ולאחר מכן קמנו וניסינו לרוץ על הדשא כמו נחליאלי קטן, מבלי להיתקל זו בזו! כשאנחנו עובדים על תנועה איטית מול מהירה, אנחנו רוצים שהקבוצה תנוע יחדיו. מה יקרה אם אני שוכבת על הדשא כשחברימות רצים? מה קורה אם אני רוצה לרוץ אבל יתר החברימות זוחלים עכשיו? למדנו שאם אנחנו לא רוצים שידרכו עלינו בטעות, כדאי לנו ללכת לנוח בצד כשאנחנו מתעייפים - ובמקביל, שאם אנחנו רואים חברימה עייפ/ה ששוכבת באמצע, נשתדל להיזהר ולא לדרוך, אולי נציע יד ונעזור לזוז!

 בחצר שלנו גילינו שיש אזורים חמים יותר וקרירים יותר. מדוע? השמש שחודרת מבעד לחרכים בציליות מחממת חלק מהחצר, ואילו החלק המוצל נותר קריר ונעים. חיפשנו את השמש בחצר, וראינו איך הצל שלנו רץ יחד איתנו ומחקה כל תנועה שלנו! ניסינו לעשות שבלולים בעזרת הידיים שלנו לראות איך הצלליות שלהם זוחלות להן על הדק ובתוך בית ההוביט! וכשישבנו להפסקת מים, בדקנו איפה נמצאת השמש, ומצאנו לעצמנו מקום קריר ומוצל בו אפשר לשבת כולנו יחדיו!

 בשבוע הבא נמשיך להעמיק באור ובצל, לקראת חג החנוכה, וכמובן שנמשיך להשתבלל ולזחול כמו חלזונות, ונראה מה קורה לחלזונות שלנו!

**עד אז - מחכות לכם ביום ראשון! לא לשכוח בקבוקים מלאים וסדינים רעננים.**

**כל צוות שכבת הצעירים - רותם, חולוד, בר, חוה, שיר, עדי ומיכל**

## שכבת הבוגרים

אחרי שבוע בו טיילנו בעולם וטעמנו קצת מחגים מיוחדים אחרים, השבוע חזרנו לארץ ישראל והתרגשנו לקראת בואו של חג החנוכה! נספר מיד אחרי ההודעות:

* נוהל יום א': כרגיל, סדינים נקיים ובקבוקים מלאים!
* אנחנו תמיד שמחות לשמוע מכם, שמנו לב שיש קצת אי וודאות אילו נושאים מתאימים לווטסאפ ואילו למייל. לכן, עושות לכן סדר: בוווצאפ ניתן לשלוח עידכונים מיידיים, כמו מי אוסף היום, איחורים, חולי וכדומה. כל היתר, במיוחד נושאים מורכבים כמו: פרידות מחיתול, שינויים בבית כמו אחד ההורימות בחו"ל, קביעת שיחות טלפוניות - במייל.

לאחר נחיתה רכה בארץ ישראל, הגענו לגן ופגשנו משפחת שבלולים שבאה לבקר אותנו. אמנם החורף עדיין לא הגיע אבל השבלולים מסמנים לנו שהוא ממש בדרך אלינו. התבוננו בהם יוצאים באיטיות מהקונכייה, מוציאים מחושים ומתחילים לזחול בנחת. טיפטפנו עליהם טיפות של מים, והגשנו להם מלפפונים ירקרקים טריים לארוחת בוקר (ממש כמו בארוחת הבוקר שלנו!). בעזרת השיר [חילזון פוגש חבר מאת אראלה בורנשטיין](https://www.youtube.com/watch?v=VRf9RZa-HRI) תרגלנו בכיתה תנועות איטיות ומהירות לפי המקצבים. גם למדנו דיקלום משעשע בשילוב תנועות ידיים: 

> "בוקר בא, מר שבלול מתכונן הוא לטיול
>
> מוציא מחוש.. ועוד מחוש.. מנער קצת את הראש
>
> את ביתו יקח איתו.. ויצעד כך לאיטו.. לביתה של אחותו"

בהמשך שוחחנו על חג החנוכה שמתקרב ובא! למדנו שלחנוכה יש שמות נוספים: חג האורים, כי מדליקים נרות בחנוכיה המאירים לנו את הלילה. וחג החורף, כי חנוכה הינו החג הראשון של החורף. השבוע התעמקנו בסוגי האור השונים שאנו מכירים: שאלנו את הילדימות איזה צבע יש לאור? איזה צבע יש לחושך? מי מאיר לנו את היום? מי מאיר לנו את הלילה? השמש, הירח והכוכבים. בכיתה ערכנו ניסוי, תחילה  הסטנו את הוילונות ובדקנו האם בכיתה יש אור או חושך? מה מאיר לנו את הכיתה? המנורות! כיבינו את האור, ושמנו לב שלמרות שקצת יותר חשוך אנחנו עדיין רואים אחד את השנייה, וזה בגלל שקרני השמש נכנסות דרך חריצי החלונות והדלתות. 

בדקנו האם אנו מכירים מקורות אור נוספים? פנס, ברק ואש. תהינו האם אנחנו יכולים לכבות את השמש במתג כמו שכיבנו את המנורה? כך, הבדלנו בין מקורות אור טבעיים לבין מקורות אור מעשה ידי אדם. דרך הסיפור לילה בלי ירח מאת שירה גפן ואתגר קרת גילינו שלירח כמו לחג החנוכה שמות נוספים כגון: לבנה וסהר. 

במקביל לעשייה והחקירה היום - יומית שלנו בגן, אנחנו גם מתרגלים בכל יום את הדרך בה אנו מתייחסים לגוף שלנו. הבקרים קרירים והילדימות מגיעים בחולצות ארוכות שלרוב בצהריים אנחנו כבר פושטים אותן. אנחנו בודקים האם חם או קר לנו? וכך לומדים להקשיב לגוף שלנו. בנוסף, כאשר אנחנו שוטפים ידיים לפני הארוחות ואחרי ביקור בשירותים, אנחנו מפשילים שרוולים כדי להימנע משרוולים רטובים שמציקים לנו בפעילות השוטפת. כמובן, שגם לגוף של החברימות אני מתייחס בכבוד. זה ממש כיף שרוצים לחבק, ללטף או לגעת בחולצה מגניבה של חברימות, אבל קודם צריך לשאול האם אני יכולה לגעת? לחבק או לנשק? האם זה נעים לחברימה? לכל אחד יש את הגוף שלו, ועליי לכבד את רצונותיו.

 **בשבוע הבא נמשיך להעמיק בסימני החנוכה והחורף,**

**סופשבוע מואר מכל צוות שכבת הבוגרים: אורטל, גבי, נופר, הילה, רוני, תמר ושגיא**