---
title: מסיבה מצרית והרבה קושיות
date: 2022-04-14T20:17:53.129Z
---
**שבת שלום לכל משפחות הגן!**

מאחלות לכולם חג אביב שמח ונעים, חג של חירות ובחירות וכמובן של טבע :)

**נתראה בחזרה בגן ביום א', 24.4.22.**

**צוות גן ילדי הטבע הדמוקרטי**

 

## שכבת הצעירים

איזה כיף שבא אביב! מדי יום החברימות מביאים לנו מתנות והפתעות חדשות מהטבע - מבילויי סוף השבוע, אחר הצהריים או פשוט מהדרך לגן. המנהג הזה מאפשר לנו לפתוח כל בוקר בשיח על מה שאנחנו רואים סביבנו, ואין למידה טובה מזו! השבוע קיבלנו עדיין שלל חרציות, קצת פרגים, והמון עלים מעניינים וריחניים!

אפרופו ריח, התחלנו להתעמק בריחות הסובבים אותנו - אילו ריחות נעימים לי, ואילו לא נעימים לי? לבצק המשחק שלנו טפטפנו קצת שמן אתרי, ונהנינו להריח ולהשוות - חלק מהבצק קיבל ריח אקליפטוס, ואילו חלקו האחר - ריח ציפורן. איזה ריח יותר נעים? איזה יותר מתקתק, ואיזה קצת יותר חריף? אילו ריחות נוספים אנחנו אוהבים? חלה! פרחים! שוקולד! ענו הילדימות. ואילו ריחות לא נעימים לי? מזמינות אתכם לפתוח גם שיח מול הילדימות על הריחות הנעימים יותר ופחות - הזדמנות מצויינת להיחשף גם לרגישויות שלהם לריח, וגם לחשוב בכלל על מה אנחנו מריחים בכל רגע נתון….

**כולנו מסובין**

ביום שלישי שלל המתנות שלנו מהטבע הגיעו לשיא לרגל סדר הפסח בגן - הילדימות הגיעו עמוסי הפתעות, ובנוסף לפרחים ולעלים קיבלנו גם קצת פירות, אגוזים, ואפילו מקל כותנה יפהפה, שעיטר את שולחן הסדר, אבל גם נתן לנו הזדמנות למשש, לחשוב מה אפשר לעשות עם הכותנה הרכה והנעימה. כשמוללנו את הכותנה, גילינו שבפנים מתחבא אוצר: בכל עננת כותנה הסתתר לו זרע שחור ועגלגל! חשבנו איזה כיף יהיה אם נצליח לשתול ולהצמיח אותו! אילו עוד זרעים אנחנו מכירים? ישנם את זרעי העגבניה שאנחנו אוכלים, זרעי הפלפל, וגם זרעי התפוח הקטנים!

לסדר התיישבנו כל קבוצה יחדיו - כמו בסדר פסח, הסדר בגן הוא עסק קבוצתי, וכולם ישבו יחד באותו שולחן - הוורודים בשולחן ארוך, והסגולים בפיקניק סביב שולחן נמוך. החברימות נהנו מאוד מהחברותא המורחבת, פטפטו וצחקו לאורך כל הסדר, כשברקע השירים שאנחנו אוהבים בתקופה האחרונה: "[איך יודעים שבא אביב](https://www.youtube.com/watch?v=2LhvuJHNQwU)", "[תפקחו את העיניים](https://www.youtube.com/watch?v=2ld48DxIQ_U)" (שניהם של דתיה בן דור), וכמובן "[שמחה רבה](https://www.youtube.com/watch?v=pOht6xN3K_Q)".

**שאלות וקושיות**

אולי שמתם לב, אבל הרבה מהשיח שלנו מול הילדימות מבוסס על שאלות. אנחנו מנצלות הרבה הזדמנויות להפנות אליהם בחזרה שאלות שהם שואלים, והרבה פעמים אנחנו מקבלים תשובות שמפתיעות אותנו או מלמדות אותנו גם דברים חדשים! שאילת שאלות היא אחד הערכים החשובים לנו בגן, ואפילו המצאנו לכך מילה: "שאלנות". כשאנחנו מפנים שאלות לילדימות אנחנו נותנים מעוף לסקרנות הפנימית שלהם. כשאנחנו מחזירים להם את השאלה, למשל, בעזרת השאלה, "מה את/ה חושב/ת?", אנחנו מאפשרים להם להציע את הרעיונות שלהם ולהשתמש בדמיון שלהם, במקום להחיל עליהם את הדעות והשיפוט שלנו.

בהקשר זה קראנו השבוע ספר קצר ומקסים בשם "למה לחתול יש זנב", מאת דיויד לינג. הספר מדגים לנו כמה כיף לשאול שאלה ולנסות להגיע לתשובה, גם אם טועים הרבה בדרך - לא נורא, זה יכול להיות מאוד מצחיק!

**צורות, צורות**

בהמשך למשולשים ולפירמידות של השבועות האחרונים, התעמקנו השבוע גם בצורה נוספת - הריבוע. אילו ריבועים אנחנו מכירים? החלון! אמר אחד הילדימות, "ספרים", הוסיפה אחרת. שמנו לב שגם הבסיס של הפירמידות במצרים הוא ריבוע, וראינו איך לריבוע יש 4 דפנות - אם נציב על כל אחת מהן משולש, ואז נצמיד - ונקבל פירמידה! הפירמידות הופיעו בכל מיני מקומות השבוע: במגנטים, בלגו, בגואש וכמובן בארגז החול!

**מאחלות לכם חופשה רגועה ונעימה!**

**צוות שכבת הצעירים - חוה, מיכל, עדי, בר, שיר, רוני ואולגה**



## שכבת הבוגרים

שמתן/ם לב שהכל פורח מסביב? אפילו בחריצי המדרכה ובאיזו חלקת אדמה בודדה אפשר למצוא פרחים מציצים. פתאום, חצרות של בניינים מתהדרות בשדה פרחים מתקתקים מלאי צוף המזמינים גם חרקים שונים לבשר לנו שהאביב כבר כאן - דבורים, פרפרים, נמלים, וכן, גם יתושים וזבובים מציקים.

**המסע למצרים**

במהלך שבוע שעבר עברנו יחד עם הילדימות דרך מופלאה שהתחילה בארץ ישראל והסתיימה במצרים המדברית. לפני שנפרדנו ממצרים התארחנו אצל משפחה מקסימה שחיה באוהל גדול יש להם גמלים והמון חול לשחק בו. הם הזמינו אותנו לסעוד איתם בארוחה חגיגית. הכנו יחד בצק, הדלקנו אש, השטחנו את כדורי הבצק בידינו והנחנו על הפלטה הרותחת. בזהירות. הפיתות היו מוכנות ממש מהר הן יצאו דקות, חמות וטעימות. ומה עוד גילינו? שפיתות בדמיון הן הכי טובות כי אפשר לשים עליהן מה שרק רצינו שוקולד, סוכריות, גלידה… 

**מוסיקה מצרית**

במהלך הביקור הקשבנו לצלילים מיוחדים - הקאנון המצרי. הנגן ישב ועל ברכיו הונח הקאנון בצורה אנכית ובדומה לגיטרה הוא פורט במיתרים והצלילים מהפנטים. 

השתמשנו במוסיקה המצרית כדי לגלות עוד קצת דברים על הגוף שלנו למשל שאנו יכולים ויכולות לסובב את המפרקים שלנו אחד אחד. עבדנו עם הילדימות להתמקד באזור אחד בגוף שלהם ולהעמיק בו - סובבנו את הראש, הכתפיים, כפות הידיים, האגן ואת כף הרגל. לבסוף גם הבטן וכל הגוף הצטרפו, לריקודי בטן מסורתיים באוהל במצרים. ושם הסתיים המסע שלנו. את היציאה ממצרים חגגנו בארוחה משותפת לשכבה הירוקה- בוקר סדר (:

**ארוחה חגיגית - סדר פסח**

ביום שלישי ערכנו עם הילדימות סדר פסח חגיגי.

היתה התרגשות גדולה: כולם/ן נכנסו לגן בלבן עם אוצרות האביב הצבעוניים שנאספו בדרך לגן. הילדימות המתינו בסבלנות לארוחת החג סידרו את החצר במרץ ופינו מקום לשולחן הארוך ביותר שיתאים לכל שכבת הבוגרים.

הילדימות ישבו זה מול זו בשולחן ארוך ומשותף, אכלו וניסו יחד מטעמים חדשים כמו סלט תפוחי אדמה ושמיר, מצה בריי וסילאן, ביצים קשות וחסה מהאדנית שלנו וכמובן ירקות בשפע וטחינה ורודה לעוד קצת צבע(:

ברקע הקשבנו לשירי אביב ופסח:

[מי שלא מביט מפסיד](https://youtu.be/2ld48DxIQ_U)

[שמחה רבה ](https://youtu.be/k2aWpbD6lA)

[איך יודעים שבא אביב](https://youtu.be/OFrRQMfst-M)

**איך מארגנים ארוחה כל כך גדולה?** 

במהלך השבוע בזמן משחק חופשי החלטנו להזמין את כולם לארוחה. קבענו ישיבה לתיכנון ושאלנו מה צריך לעשות? לבשל, לאפות, לדאוג לשתייה, לערוך את השולחן עם צלחת אישית וסכו"ם. לנקות את הבית. 

החלטנו יחד מה נאכל, איך ואיפה נערוך שולחן או פיקניק הילדימות חולקו לקבוצות כל אחד והתפקיד שנבחר בעזרת חלוקת התפקידים ועבודת צוות הצלחנו לשבת יחדיו ולהנות מארוחה טעימה.  

בארגז חול הילדימות התחילו ליצור ארוחות ענק ולחלק תפקידים: אתה תכין את הסירים, אני אאסוף חול עוד דרך נהדרת למשחק מעמיק ותקשורת משותפת. ועוד בארגז החול: תרגלנו יצירת ערמות וחשבנו איך נוכל להפוך אותם לפירמידות בעזרת ידיים ועבודת צוות יצרנו פירמידות גדולות וקטנות הכנסנו חיות פנימה ויצרנו לנו מדבר קטן ממש פה בגן. 

**ספר השבוע בשכבה**

מעשה בכיסא- נתי בית, ספר נפלא המדבר על מסע בדמיון בדיוק כמו המסע שלנו למצרים. בבוקר יום שלישי עידו מזמין את ילדי הגן לשחק איתו. יחד הם הופכים כיסא רגיל לסוס, למכונית, לרכבת ואפילו לספינה. בעזרתם מטיילים בארץ ישראל עד שנהיה מאוחר וחוזרים לגן ישר לא.הצהריים.

**מאחלות לכן/ם חופשה מהנה - נשמח שתשתפו אותנו בתמונות מהבילויים שלכם (:**

**מכל צוות שכבת הבוגרים: אורטל, גבי, נופר, הילה, רוני, תמר ושגיא**