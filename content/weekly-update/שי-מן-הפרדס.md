---
title: שי מן הפרדס
date: 2022-01-13T17:51:29.155Z
---
היי הורימות, 

 

1. **אירועים קרובים**: מזכירות שני אירועים שיתקיימו בקרוב ואנחנו מאוד ממליצות להשתתף בהם: 

* 18.1.22 בשעה 20:00 בזום - פורום הורים בנושא ״פליי דייטס״ שנדחה מהשבוע שעבר.
*  31.1.22 בשעה 20:00 - הרצאה של אחינועם בנושא כללים ודיאלוג מול הילדימות או במילים אחרות - גבולות.  

2. **קשר עם הצוות**: חשוב לנו מאוד להחזיק ערוצי תקשורת פתוחים אתכם, ולכן יש בגן מספר מנגנוני יצירת קשר עם הצוות. מפרטות אותן כאן כדי למנוע אי הבנות ובלבולים:

* **וואטסאפ של הקפטניות**: לעדכונים שוטפים, הודעות מיידיות או דחופות (איסופים חריגים, איחורים, מחלה).
* **מייל של הקפטניות**: התייעצויות לגבי שינוייים בהתנהגות או שינויים צפויים, תהליכים או שאלות כלליות שאינן דורשות מענה מיידי אבל כן מעמיק יותר. במידת הצורך, הקפטניות יתאמו איתכם שיחת המשך טלפונית, אבל כדי שנגיע מוכנות לשיחה, עדיף תמיד לפרט מראש במייל את השאלות/עדכונים.
* **דיווחי סוף יום**: תמיד בסוף היום כלל הצוות נגיש לכן לקבל דיווח יומי על ילדיכם. שימו לב שאם אתם מגיעים ממש בדקות האחרונות יש לרוב לחץ הורים בכניסה ובשעה זו לא נוכל לתת דיווחים מפורטים. מי שמעוניינים בדיווח מפורט יותר, אנא דאגו להגיע מעט קודם.

התקשורת מולכם היא בעינינו חלק מהעשייה החינוכית שלנו והתפיסה המקצועית שלנו. ערוצי התקשורת האלו התגבשו לאורך השנים כדרכים המועילות ביותר שלנו לשמור אתכם על קשר שמאפשרות גם לצוות להיות פנויות לילדימות בשעות הפעילות ולשמור על שעות הפנאי שלהן אחרי הצהריים כדי שיהיו נינוחות ופנויות גם למחרת בגן.

הקשר שלכם מעבר לדיווחי סוף יומיומיים הוא מול הקפטניות בלבד. אנחנו שומרים על הגדרות ברורות כדי לשמור על רצף חינוכי, על תהליכים מסודרים של הילדימות ועל החיים הפרטיים של הצוות. נבקש שלא ליצור קשר עם מחנכות אחרות בטלפון / במיילים. 

במידה והקפטנית שלכם לא נמצאת / לא עונה, תמיד תוכלו לפנות לקפטנית המקבילה בשכבה - אורטל וגבי בבוגרים, מיכל וחוה בצעירים.\
\
**שבת של מנוחה !**

**צוות גן ילדי הטבע הדמוקרטי**

 

## שכבת הצעירים

השבוע בשכבת הצעירים פגשנו משפחה חדשה וצבעונית. היא מופיעה לה בהרחבה אצל כל הירקנים עכשיו, יש לה מגוון טעמים וצבעים, והיא אפילו עוזרת לנו לשמור על הבריאות בעזרת הרבה ויטמין C. ניחשתם כבר איזו משפחה זו? נכון! משפחת ההדרים.

מיד נרחיב על כך, אבל קודם - כמה הודעות: 

* מזכירות להכניס מדי יום לתיק כמות נאה של חיתולים (4-5) ולכתוב את השמות עליהם.
* בקבוקים מים: שימו לב שהבקבוקים שאתם מביאים לילדימות מתאימים להם. מה זה אומר? קודם כל, שהם מסוגלים לפתוח אותם. שנית, כל הילדימות בשכבה שלנו כבר מסוגלים לשתות בקשיות ולא זקוקים לבקבוקים שהופכים אותם - זה אפילו טוב לשרירי הפה ועוזר בפיתוח מיומנויות. דבר נוסף - שימו לב שהבקבוקים לא נשפכים בקלות, אנחנו אמנם מלמדות את הילדימות להחזיק את הבקבוקים כך שלא יישפכו, אבל הם מנהלים את הבקבוקים די עצמאית והם בני שנתיים פלוס מינוס… עמידות - לפעמים שווה להשקיע קצת יותר בבקבוק עמיד, במקום לקנות שוב ושוב בקבוקים שנשברים ומהווים סכנה. ההמלצות שלנו (ולמען הסר ספק, הם לא משלמים לנו)? בקבוקי contigo ו-camelbak לילדים עונים לכל ההגדרות האלו - רק התאמנו בבית על הפתיחה בעזרת הכפתור/משיכת הפיה.
* ניפגש ביום ראשון עם בקבוקים מלאים וסדינים רעננים!

אז מה היה לנו השבוע? שמנו לב שהרבה חברימות חולים, וחשבנו איך אנחנו יכולים לשמור על עצמנו ולא להיות חולים. מעיל! אמרו הילדימות. כשקר בחוץ, אנחנו צריכים לשים לב שאנחנו לבושים מתאים, ולשמור שלגוף שלנו לא יהיה קר. שתינו תה צמחים חמים וטעים שגם עזר לנו להתחמם, ורדפנו בחצר אחר קרני השמש.

**קל-כבד / קטן-גדול**

והשבוע, טיטי הביאה לנו הפתעה למפגש! משפחה צבעונית ועגלגלה: משפחת ההדרים. מן הסלסלה יצאו במלא הדרן פומלה, אשכולית, קלמנטינה, תפוז וגם תפוזים סיניים שהילדימות קטפו בדרך לגן. התבוננו בפירות השונים. גלגלנו אותם מן האחת שלשני. ניסינו להניף אותם אל על, וראינו שחלק מהם קשה וכבד להניף, וחלק ממש קלים. חלק עגולים ומתגלגלים היטב, אחרים נופלים על הצד ונתקעים בדרך. סידרנו את הפירות לפי הגודל.

![](/assets/pics/uploads/פירות-הדר-צעירים.jpeg)

**צהוב-כתום / דק-עבה**

ואז חשבנו: ואיך עוד אפשר לסדר אותם? לפי הצבע! מיינו את הפירות לצהובים וכתומים, ורק את הפומלה לא הצלחנו להחליט איפה למקם! דקלמנו את "[שי מן הפרדס](https://www.youtube.com/watch?v=KeiCTmqMyvs)", ובסוף גם שרנו אותו, תוך כדי העברת הפירות המתאימים בינינו. קילפנו פירות שונים והתבוננו בקליפה: היא דקה או עבה? הקליפה שומרת על כל הבקבוקונים הקטנים מלאי המיץ בפנים. ואיזה טעם יש למיץ? טעמנו קלמנטינה: ממממ. מתוק! טעמנו תפוז: ממממ, מתוק! ואיזה טעם יש ללימון? עוד לפני שהילדימות טעמו, הם כבר עשו פרצוף חמוץ! ברור - את הלימון אנחנו מכירים היטב מהכנת הטחינה היומית שלנו! ואיזה טעם יש לאשכולית? טיפה מריר! ולתפוז הסיני? גם מתוק וגם מריר! סיפרנו לילדימות, שלאכול פירות הדר זה לא רק טעים, אלא גם בריא. יש בהם חומר מיוחד שעוזר לנו לשמור על הגוף שלנו בריא, וקוראים לו ויטמין C!

הילדימות שהביאו לנו תפוזים סיניים סיפרו לנו שקטפו אותם מעצים גדולים! פירות ההדר צומחים על עצים! בשבוע הבא נמשיך לחקור את פירות ההדר שלנו, ונוסיף אליהם עוד שיח אילנות לקראת חג האילנות!

**נתראה ביום ראשון!**

**צוות שכבת הצעירים: חוה, חולוד, עדי, בר, שיר, רותם ומיכל**



## שכבת הבוגרים

השבוע פגשנו משפחה יפה וצבעונית, עם ריח ממכר ועסיסיות שמרווה כל צימאון!\
פתאום רואים אותה הרבה בסופר או אצל הירקן. זו משפחה עם הרבה כוחות על, מחזקת לנו את הגוף בויטמין C.

ניחשתם כבר?

**נכון, פגשנו את משפחת פירות ההדר!**

קודם התבוננו במגוון הפירות שהיו על המגש, מיד זיהינו את הקלמנטינה והלימון. אבל היה שם פרי אחד שקצת התקשינו לגלות מי הוא. שמנו לב שהוא ממש ממש גדול, וקצת דומה לאגס בגלל הצבע והצורה שלו. אז מיששנו, הרחנו וגם קצת גירדנו את הקליפה כדי למלא את כל חלל החדר בריח הכה נעים! כשהעברנו את הפרי מאחד לשנייה, גילינו שהוא ממש ממש כבד, וכדי להרים אותו מעל הראש אנחנו צריכים להשתמש בכל הכח שלנו. 

כדי לגלות מי הפרי המסתורי, אורטל לקחה קרש, סכין חדה וקערה. כמובן ששמרנו על זהירות רבה, וגילינו שהקליפה הגדולה שומרת על פרי שהוא למעשה לא כל כך ענק כמו שחשבנו. אורטל סיפרה לנו שהקליפה והציפה שומרות על הפרי מהרוח הקרה, ממכות וחבלות. אחרי שחשפנו את הפרי, ראינו את הפלחים ובתוכם המון בקבוקונים קטנים ששומרים על המיץ המיוחד. נו, גיליתם מי הפרי המסתורי? פומלה! 

בזמן שנישנשנו את הפומלה, חשבנו מה אפשר לעשות עם הקליפות הנהדרות. הילדימות הציעו לטמון באדמה, להאכיל ציפורים ואולי גם לקשט את הכיתה. למדנו גם שאפשר להכין ריבה, סוכריות, ואפילו חומר ניקוי. נהנינו במיוחד להאזין לשיר [קילפתי תפוז/ אריק איינשטיין](https://youtu.be/FMpfvDxdQXI). 

פעילות משעשעת נוספת שעשינו הייתה למיין את פירות ההדר לפי קטגוריות שונות.  בהתחלה סידרנו מהגדול לקטן, אחר כך מהקל לכבד, לבסוף מיינו לפי צבעים - ירוק, צהוב וכתום. כאשר שאלנו היכן גדלים פירות ההדר? נזכרנו בירקות השורש שגדלים באדמה, אבל האם גם הפומלה, התפוז, הקלמנטינה והלימון גדלים בתוך האדמה? חברימות רבים סיפרו לנו שהם נהנים להביא לגן מתנה מתוקה ולקטוף מהעץ קלמנטינות בדרכם לגן.  

![](/assets/pics/uploads/פירות-הדר-בוגרים.jpeg)

 בשבוע הבא נכיר את טו-בשבט :) מחכות לשבוע חדש אתכם, עם בקבוקים מלאים וסדינים רעננים!

**מאחלות לכם סופשבוע מלא בהפתעות,**\
**מכל צוות שכבת הבוגרים: אורטל, גבי, נופר, הילה, רוני, תמר ושגיא**