---
title: 'ברוכים השבים והשבות מחופשת הפסח '
date: '2018-04-14T17:14:15+03:00'
---
עדכון שבועי- ילדי הטבע הדמוקרטי 

שבת מנוחה,

היתה לנו חזרה מושלמת מחופשת הפסח, התגעגענו מאוד ושמחנו שכל הילדים והילדות חזרו בשמחה ובגעגוע לחיק החברים שלהם.

תודה גדולה להורים שהגיעו ביום שלישי להרצאה בנושא החינוך הדמוקרטי! מאוד מרגש לפגוש אתכם מתעניינים ומעמיקים פנימה יחד איתנו.

הודעות לשבוע הקרוב:

ביום שני נחגוג עם הילדים והילדות בגן  את חגיגת יום העצמאות בגן, אפשר לבוא לבושים כחול לבן או בכל הצבעים. מה שזורם לכם. מבחינתם אין שום דבר מיוחד

 סתם, שתדעו.

**ביום רביעי הגן עובד עד השעה 11:45**- שימו לב, ביום זה לא תוגש ארוחת צהרים בגן! אנחנו נדאג לנשנוש , בקבוצות הצעירות יותר ממליצות להגיע ממש בזמן ואפילו קצת קודם כי אלו בדיוק השעות של ארוחת הצהרים שלנו ויש מצב שיהיה כבר עייפים (תינוקיה ורוחלה אוכלים ב11:45)

הבוקר מתחיל כרגיל בשעה 7:30.

**ביום חמישי חופש- יום העצמאות**

ובשישי אין גן- יש טיול!!! כל המשפחות שנרשמו יש לנו קבוצת ואטסאפ כדי שלא לחפור לאלה שלא יוצאים. שם נדבר על הכל. ביום א' ישלח אליכם מייל עם כלללל הפרטים- מקומות מפגש, שעות, מסלולים, ורשימת ציוד ואוכל. חשוב לציין כי הטיול הוא לא פעילות מטעם הגן, אלא התארגנות של כולנו לטיול משותף והאחריות עליכם ועל הילדים / ות היא שלכם בלבד. 



יהיה כיף :)



**קייטנת קיץ**- בשבועיים הקרובים אקבל תשובות מהצוות לגבי רצונם לעבוד בקייטנה ולאחר מכן נדע לעדכן אתכם כמה מקומות יש בקייטנה.

השנה שלנו מסתיימת ב8.8.18. יום למחרת ב9.8 תחל הקייטנה, באותן השעות כמו בשגרה. הקייטנה בת 5 ימים והיא תסתיים ב15.8. בכל מקרה לאחר תקופה זו לא תהיה בגן כל פעילות.

ברישום לקייטנה הוא מגילאי שנה וחצי בלבד מאחר ובקייטנה יש 2 קבוצות גיל והצרכים שונים בגילאים הצעירים יותר. 

בעניין דומה, בשבועיים הקרובים שיחות עם הצוות להבין מי ממשיכים והיכן, את השיבוצים לקבוצות אנחנו מקיימים בשיתוף כל הצוות, והשיקולים הם- השאיפה שכל צוות ימשיך עם הכיתה שלו, והתאמה לשינויים. נעדכן אתכם כשנדע ונחליט איך תראה השנה הבאה. 



**שיחות אישיות**- לאחר יום העצמאות אנחנו מתחילות בסבב תצפיות לקראת השיחות האישיות. בחזרה מהחג ישלח אליכם מייל המבקש לדעת מי מתכוונים להגיע לשיחה. 



בנימה אישית מאוד, לצערי הנימה האישית הזו היא רק במייל, שזה לא כל כך אישי,ואין בו ממש נימה :) ובכל זאת... בתקופה האחרונה הצוות חווה לא פעם תגובות מאוד לא נעימות מצד הורים. אנחנו מאוד שמחים לקבל מכם משובים ובמיוחד שמחים שאתם מרגישים איתנו בנוח, אבל פני שאתם מציבים בפני הצוות משהו שאינכם שביעי רצון לגביו, נסו לשאול את עצמכם, אם אופן הפניה אינו פוגע, ביקורתי או מזלזל. לצערי הרב מאוד, לא מעט פעמים הצוות חווה תגובות ביקורתיות ומאוד לא נעימות. אני אשתף כאן שהצוות שלנו מסור מאוד לתפקיד. כל מה שאנחנו עושים, כל יום, כל היום, זה חושבים איך לקדם את הילדים/ות , איך להביא עוד רעיונות ועוד עשייה ועוד מגוון ועוד פתרונות. אנחנו באמת באמת כל כולנו בתפקיד, גם אחרי 16:30. לפעמים אתם תבקשו להעיר על משהו שהצוות חשב עליו כל כך הרבה או התאמץ מאוד בשבילו, ומשפט אחד עלול לגרום לצוות לתחושה של ביטול וחוסר אמון או הערכה. אין זה אומר שאתם לא יכולים לגשת אלינו ולדבר בפתיחות, כמובן שכן ואנחנו אוהבים אתכם מאוד!!! כמו שאנחנו אומרים בינינו לבין עצמנו- אנחנו כל כך אוהבים את הילדים שאנחנו אוהבים אתכם רק מעצם היותכם ההורים של... אז רק נבקש להקדיש רגע של מחשבה שניה לפני שאתם ניגשים אלינו, איך אני יכולה לבקש את הבקשה שלי, מבלי שהיא תבטל את העשייה של האנשים שעומדים מולי. אני מקווה שהצלחתי להסביר את עצמי. אנחנו אוהבים אתכם הורים שלנו :) ומרגישים גם את האהבה חזרה מכם. תקשורת היא הכל, בכל תחום... ותמיד אפשר לשאוף להשתפר בה. 



תודה שקראתם את כל זה,



ושבת של אהבה

נשיקות

אחי, וכל צוות ילדי הטבע. 



## אפרוחיה- נחמה



חזרנו מפסח בכוחות מחודשים, כמה טוב לחזור לגן ולשגרה שלנו! גם אנחנו וגם הילדים התרגשנו ושמחנו מאוד להפגש שוב.

נושא השבוע היה ציפורים, בהשראת חווית הפסח של שחק שלנו, שראה את אבא ינאי משחק ושר את לוכד הציפורים באופרה חליל הקסם. שמענו את השיר של פפגנו מתוך 'חליל הקסם' של מוצרט.

שמענו את 'ציפי וצוף' מאת רינת הופר- ספר שמספר על שתי צופיות שמחפשות מקום לבנות בו קן, מכירות בדרך כל מיני ציפורים ולבסוף מוצאות מקום על עץ נחמד.

שמענו גם את 'ככה גם אני יכולה' של יונה טפר, וניסינו גם לחקות את כל החיות דפגשו אבא ונגה.

לקינוח מתוק במיוחד שמענו את[ שיר הציפורים](https://youtu.be/lj95iZcHZ3w) וניסינו ללמוד את הריקוד. כל אחד ואחת רקדו ביחד עם גננת.

השיר [נם לו האריה ](https://youtu.be/R81J666zXJ8)נהיה שוב להיט בכיתה והילדים מבקשים אותו בהתרגשות רבה- מצמידים אצבע לפה, מהסים ששש שששש ואז שואגים שאגה רמה- וווואאאאאההההההה מוזמנים ללמוד מהילדים את הריקוד.



בימי הגשם שהיו השבוע ראינו שהילדים כבר גדולים מידי בכדי להעביר את רוב היום בכיתה. התפצלנו לשתי קבוצות אחרי המפגש, לפי גילאים. הצעירים יותר הלכו לספריה, לרקוד ולהשתולל עם אלינור. בכיתה חיכו מקלות קצב ומוזיקה מהירה, איזה כיף! הבוגרים יותר יצרו עם טלי, הנחנו גיליון נייר ענקי באמצע הכיתה, פיזרנו מדבקות וטושטושים ונתנו לכל אחד ואחת לבחור במה ואיך היא רוצה ליצור. אחרי שנת הצהריים נוספו שירי משחק נוספים, הילדים כבר גדולים ונהנים מאתגרים ושירים קצת יותר מורכבים. אנחנו שואלות הרבה איזה שיר הילדים רוצים לשיר, חלק כבר יודעים להסביר מה הם רוצים.

בימי השמש כמובן ניצלנו את החצר כמה שיותר. חפרנו בארגז החול ובעציצים, למדנו ללטף בעדינות את חיים הארנב, חבר אחד אחר השני. שיחקנו עם החברים משאר הקבוצות, התעניינו מאוד במשחקים המוזרים שלהם, התחרינו בבימבות וגילינו מחדש את בריכת הכדורים.



בשישי היה כיף במיוחד, עשינו קבלת שבת אמיתית משלנו ומסיבת ריקודים נפלאה אחריה. הקשב היה גבוה והילדים ממש ציפו וחיכו לראות מה ההפתעה שמחכה בכל פעם.



**הודעות:**

מגבונים!!!!!!! אם לא תביאו, לא יהיה.

הלוח שלנו- הגיע הזמן להפרד מהלוח, הנחמות כבר גדלו לפעוטות ואין יותר צורך במעקב צמוד. כמובן שכל דבר חריג יאמר בעל פה. חוסרים ימסרו גם הם בעל פה ואתם אחראיים להשלים אותם.

ציוד- חובה!! לשלוח לפחות 3 חיתולים ליום לכל אחד/ת. מוצץ לכל מי שצריך מוצץ, בקבוק מים לכל ילד.

בקבוקי מים- הקיץ כבר ממש פה וחם! אם אנחנו מבקשות להחליף בקבוק זה נעשה עם כבוד ועם ידיעה שזה יוצא מהכיס שלכם, אבל בקבוק לא מתאים שהילד/ה לא שותה ממנו לא מתאים לעונה הזאת.

אנה הקפידו לגזור ציפורניים לגורים, הם שורטים זה את זו ואת עצמם.

מאחר וכבר חם, אנא הלבישו את הילדים בבגד קצר מתחת לפוטר, שלחו שמיכות מעבר וותרו על בגדי פליז חמים מידי.



שבוע נעים ואביבי

קרן, אלינו וטלי



## צעירים א'- רוחל'ה

שבוע צבעוני ושמח! 

אז חזרנו לגן אחרי החופש, קצת מתקשים לעכל שפסח עבר כל כך מהר ובמקביל כל כך לאט... שמחנו לראות את כל החברימות מגיעים לגן בחיוך רחב, מחלקים חיבוקים ונשיקות לגננות שנאלצו לעבור שבועיים(!) ללא תשומת לב מאף עולל  וחוזרים לשגרה בקלילות. 

נדהמו לגלות איזה שינויים עברו הילדימות בזמן הקצר של החופש. המון חברימות גבהו בחג והגיעו לגן תמירים כמו עצים. היכולות המוטוריות של הילדימות השתפרה והם מצליחים לעשות עכשיו דברים שלפני החג עוד היו קשים כמו לחלוץ נעליים, לגרוב גרביים או לסגור פקקים של טושים. ואת כל זה החברימות עושים כמעט באופן עצמאי לחלוטין או עם עזרה של אחד החברים. שמנו לב שהשינוי שעברו החברימות לא נגמר בשינויים פיזיים ויכולות מוטוריות אלא גם קוגניטיבית ורגשית: הם מפגינים הרבה יותר יכולות ורבליות, מצליחים לחכות בסבלנות, נוהגים באחריות ושומרים על החפצים שלהם וסביבת הגן, יוזמים משחקים עם חברימות ועוזרים אחד לשני. ממש מדהים לראות אותם גדלים לאנשים מלאי אחריות ואכפתיות. יש לנו קבוצה ילדים מקסימים ומיוחדים בהחלט. זכינו. 

כחלק מהפגנת היכולות הורבליות של הילדדוס, שאלנו אותם במפגש מה הם עשו בחג. חלק סיפרו שהם טיילו וראו פרחים, חלק שיחקו בבית, חלק סיפרו על מטוס שהיו בו... 

הדר סיפרה לחברים שהיא הייתה בים ונכוותה מהשמש. היא הראתה לחברימות את הסימן האדום שנשאר על הגב ואמרנו שמאוד חשוב למרוח קרם הגנה כדי שלא יהיו לנו כוויות ואדום בגוף. אז מרחנו ביחד קרם הגנה  על האיברים השונים בגוף: אף, לחיים, אוזניים ידיים ורגליים. 

בהמשך השבוע, עסקנו בצבעים באמצעות סיפורים משחקים והתנסות. סיפרנו לחברימות על הצבעים שראינו ואספנו בדרך לגן: העלים הירוקים של שיח שצמח ברחוב, חרציות צהובות שפרחו ליד תחנת האוטובוס ופרחי הבוגונבילה הוורודים שהתפזרו על דשא הגן. הסתכלנו על העלים העדינים של השיח, הרחנו את ריח החרצית ובחנו את הפרחים הלבנים הקטנים שהסתתרו בין עלי הכותרת הוורודים של הבוגונביליה. כשהנחנו את כל הצמחים יחד הם ממש הזכירו לנו שדה פורח כמו סיפור שלושת הפרפרים מאת לוין קפניס: 

> "פרפר אחד לבן יצא לעוף בשדה לראות פרחים ולהריח את ריחם. 
>
> הוא עף ו...
>
> והנה פרפר שני לקראתו והוא אדום"

אל הפרפר הלבן והאדום הצטרף גם פרפר שלישי צהוב וכולם עפו יחד לשדה כשפתאום התחיל לרדת גשם! הפרפרים המסכנים חיפשו מקום להסתתר מפני הגשם ועפו אל החרצית. אך החרצית הצהובה הסכימה לתת מחסה רק לפרפר הצהוב. אוי ואבוי! מה יעשו הפרפרים? יפרדו? לא, הפרפרים הם חברים טובים מאוד והם העדיפו להישאר יחד. השמש ראתה אלו חברים טובים הפרפרים ומיד גירשה את הענננים שהפרפרים יוכלו להמשיך לעוף להם בשדה בשמחה.

גם אנחנו רצינו שיהיה לנו שדה פורח ויפה אז החלטנו לנסות ליצור שדה באמצעות הצמחים שהבאנו לגן. חילקנו לכל חבר וחברה דף לבן עם עלה ירוק, חרצית צהובה ובוגונביליה וורודה ומרחנו את הצמחים כדי להפיק צבע שיהיה לנו לשדה. לחלק מהחברים היה קשה למרוח את הצמחים בחוזקה כדי להפיק את הצבע ועזרנו להם קצת. היו גם חברים שהתמקדו באחד משלושת הצמחים וחקרו אותו - חשו אותו, מוללו אותו, קרעו אותו וניסו למרוח אותו על הדף. היה מקסים לראות את הריכוז של החברימות בזמן היצירה הזו. 

ביום אחר, שוב סיפרנו לחברים על הדברים שראינו בדרך לגן אלא שהפעם ציירנו את הדברים על דף ונתנו לחברימות להגיד מה ראינו בדרך. ציירנו פרח, שמש, עץ, פרפר עננים.... החברימות מאוד ביקשו שנוסיף לציור גם מטוס אז ציירנו גם אותו. אחרי שסיימנו את הטיול גילינו שלציורים שלנו חסר צבע. מיד הבאנו טושים צבעוניים ושאלנו את החברים באיזה צבע נצבע כל ציור: את השמש בצהוב, העץ בירוק וחום הפרח באדום וכו' וכו'. כשסיימנו לצבוע הכל, קראנו את הספר "שאול החתול - אני אוהב לצעוד בנעליים לבנות" מאת אריק ליטוין שהחברימות אוהבים מאוד. שאול החתול יוצא לטייל בנעליו הלבנות החדשות. אבל אוי! בדרך מחכים לו מכשולים והפתעות והנעלים שלו הופכות מלבנות לאדומות, לכחולות, לחומות ולרטובות! האם שאול מתחיל לבכות? מה פתאום! הוא ממשיך לו בדרכו ושר לו את שירו: 

> "אני אוהב לצעוד 
>
> בנעליים רטובות 
>
> בנעליים רטובות 
>
> אני אוהב לצעוד"



בהמשך השבוע סיפרנו לחברימות את הסיפור "מעשה בחמישה בלונים" מאת מרים רות. רצינו שגם לנו יהיו חמישה בלונים כמו בסיפור אז הבאנו צבע גואש כחול צהוב ואדום והתחלנו לצייר את הבלונים. סיימנו לצייר שלושה בלונים ופתאום נעצרנו. איך נצייר בלון ירוק? אין לנו את הצבע המתאים... גם סגול אין... פתאום עלה לנו הרעיון לנסות לערבב שני צבעים יחד. לקחנו צבע אדום וכחול, ערבבו אותם יחד והופ! יצא לנו צבע סגול! כך עשינו גם לירוק באמצעות כחול וצהוב. ממש קסם! 

הסתכלנו מסביב וניסינו לחשוב איזה צבעים יש מסביבנו. מי לובש צבע כחול? מי שחור? מה צבע הרצפה? מה צבע הקיר וכן הלאה והלאה. אחר כך הוצאנו מקופסת המפגש עוד הרבה חפצים בצבעים שונים. שמנו לב, שיש חפצים בצבעים דומים והחלטנו למיין אותם לקבוצות. כל  חבר או חברה בחרו בתורם חפץ והניחו אותו בקופסת צבע מתאימה לו - המלפפון לקבוצת הירוקים, הטלפון לקבוצת האדומים, הכדור לקבוצת הצהובים... 

גם בחברותא המשכנו לעסוק בצבעים כשהמחזנו את השיר "[כך נולד הצבע"](https://www.youtube.com/watch?v=VT1R37o-d3I) של דתיה בן דור

 אל הכיתה הבאנו שבעה בדים בצבעים שונים: בד אדום, צהוב, כתום, כחול, ירוק, לבן וורוד. אחרי שכל הבדים היו מונחים והצלחנו לזהות את כל הצבעים השונים הגיע הזמן להצגה. לפי השיר, הרמנו כל פעם בד בצבע אחר ועשינו כאילו הבדים מדברים אחד עם השני, מטיילים ביחד ופתאום נופלים לבור עמוק שם הם מתערבבים ומתגלגלים עד שנולד צבע חדש! מאדום וצהוב נולד כתום, מכחול וצהוב נולד ירוק, ומאדום ולבן נולד וורוד. איזה יופי של צבעים!

אבל נראה לכם שהחברימות יתנו רק לגננות לבלות? מיד אחרי שנגמר השיר ביקשו החברימות להשתתף בהצגה בעצמם ואנחנו הסכמנו בשמחה. הזמנו כל פעם שלושה חברים אותם עטפנו בבדים הצבעוניים וראינו איך הם ממחיזים לנו את השיר, נהנים להתערבב ולהראות לשאר החבירמות את הצבעים הנהדרים שעטו על עצמם.



**הודעות ותזכורות: **

סדינים חדשים 

מגבונים לאפריל

קרם הגנה לקראת חום הקיץ



אוהבות מאוד

ענת והדר





## צעירים ב'- הלו יעקב

ברוכים השבים מחופשת הפסח אני מניחה שהחזרה שלכם ההורים לשיגרה היתה קשה יותר מחזרתם של הילדים (:

פסח כבר מאחורינו ואחרי חופשה ארוכה של טיול בארצנו הקטנה באוסטריה ובאיטליה חזרנו לגן …

תמיד מרגש לראות יום ראשון אחרי חופשה והלו יעקב נכנסים כאילו דבר לא היה … עם חיוך חיבוק ופרידות מרשימות ומהירות מההורים … רק מראה לנו כמה המקום שלהם בגן ובקבוצה מרגיש בטוח ונכון.

מה שנתן לנו אישור להתחיל את השבוע שלנו ולא להתעסק בהסתגלות מחודשת .



יום ראשון בגן הופך לאט לאט ליום מאוד מיוחד ויום ראשון אחרי חופשת פסח זו חגיגה גדולה.

הרי ידוע בכל יום ראשון אנו מתכנסים בכיתה של ציונה למפגש אחר - מפגש שכולו הלו יעקב .

אנו מתחילים בלומר בוקר טוב חיבוק, כיף או דיגדוג לחבר שלצידי ….

אנו מתבוננים בתמונות שאתם שולחים לי הילדים מתרגשים לספר על מקום שהיו בו, חבר שפגשו, וכשלא יצא לצלם שלחתם שירים שאהבתם לשמוע … אנו לומדים להקשיב כשחבר מדבר להתרגש יחד  ולצחוק מסיפור משעשע שקרה . 

החוויות מחופשת פסח.

השבוע התעמקנו באיכות הקטשופ באוסטריה תודה לאורי אוליליי שהרחיק לטוס בשביל חדשות הקטשופ(:

מדהים כמה זמן אפשר לדבר על קטשופ.

צפינו בדני חברה שלנו מטיילת בין פרחים צהובים היא סיפרה כמה ריחם היה נעים.

טיילנו עם גלעד בדרום צפינו בו מלטף עז ומתרענן עם אבא בבריכה קרה וירוקה בין הרים.

התרגשנו יחד עם אביתר שעבר למיטה של גדולים והקשבנו לסיפור על טרקטור גדול עם כף מקדימה.  

נדב פתח את הקיץ בקולקצייה קייצית ושובבית ונהנה עם המשפחה הגדולה וחברים בגינה .

מאיה וגיא בילו באיטליה הרחוקה והטעימה מעניין אם הם נפגשו …

אנה נושי שלנו בילתה עם אחותה הגדולה בנדנדה ובחוף הים שיחקה בחול לא במים .

הדרי הזמין חבר קרוב את אורי גרוס לערב של מופלטה טעימה ומתוקה תרבחו ותסעדו (:



הטקס הזה…. מדהים כמה הוא מעצים.

הילדים לומדים סבלנות מהי לכבד חבר ולהנות דווקא מדברים שלא בהכרח קרו להם …. מאוד מעצים וותן לכל אחד מהחברים מקום אז תודה על שיתוף הפעולה והמשיכו לשלוח תמונות או שירים(:



שבוע מלא שבו השבוע התעסקנו בפרטים הקטנים- הצבעים הנמצאים בכל מקום.

את הבקרים פתחנו כרגיל בחברותא לאחר מתיחות בוקר חשובות ישבנו ודיברנו…. על מה ? על צבעים כמובן.

צבע החולצה שלי הגרביים והמכנסיים למי יש חולצה אדומה כמו שלי ותראו אני בתכלת והיא בכחול הבקבוק שלי לבן ושלי כחול… כחול שקוף!

התבוננו בחצר וגילינו כמה היא צבעונית… כל כך הרבה חפצים שונים בגודל, בצורה ובצבע זיהינו צהוב, שחור וסגול אדום ,כתום וירוק המווון ירוק .. נראה לי שזה זמן מצוין ל…

משחק קבוצתי בחצר 

תופסת צבעים!

אנחנו מכריזים על צבע ותפקידם של הילדים למצוא אותו בחצר.

משחק כייפי מלא אנרגיות ,התרגשות ולחץ קל עד מציאת הצבע. לימדנו את החברים להכריז על צבע שמצאו אולי זה יעזור לאלו שלא מצאו. 

 

הילדימות אחרי כל כך הרבה בקרים ומפגשים כבר ממש יודעים מה הולך לקרות עוד לפני שהמפגש מתחיל …. השבוע הם נכנסו לכיתה דף גדול ולבן חיכה פרוש על הריצפה וטושים בקופסא.

מה תציירי לנו איזו מן הפתעה תופיע על הדף .

התחלנו בלמיין את הטושים רצינו אחד מכל צבע … בדקנו מה חסר והשלמנו כשאת המשימה הזו סיימנו אפשר להתחיל.

התחלנו בירוק מה אנו מכירים שהוא ירוק ?…. מלפפון וחסה… דשא ועלים של עץ

וכחול?… שמיים וים חולצה עם סירה …

השמש החמה צהובה כתומה ואפילו אדומה כשהיא שוקעת …התירס צהוב וגם ארטיק לימון .

הדף התמלא בפירות ירקות וחפצים מכל מיני צבעים החברים ממש שיתפו פעולה זה נושא שמאוד מדבר אליהם והם טובים בו. 



דיברנו על השחור שהוא החושך ובחושך אנו לא רואים את הצבעים רק אם נאיר עליהם בפנס במנורה או הירח שלנו שמאיר את הדרך בלילה.



הבאנו דף חדש וגדול 

הקשבנו לשיר - [שיר ערש לצבעים ](https://youtu.be/zTOsbTnyiNU)



ולאט לאט הדף הלבן שלנו התמלא בעולם שלם של צבעים 

ציירנו ברוש ירוק וגזע חום אדמה חומה, ענן אפור ,תות אדום וחושך שחור האומר לצבעים ליל מנוחה …

שיר קסום הילדים היו מהופנטים לדף שהתמלא לו לאיטו .

> 
>
> "ירוק הוא הברוש ותכול הוא הים .
>
> אדום הוא התות ואפור הענן 
>
> חומה אדמה וזהוב הוא החול 
>
> הדגל שלנו לבן וכחול. 
>
> ושחור הוא החושך אבי החלום 
>
> האומר לצבעים ליל מנוחה 
>
> ושלום. "



** מיחזור- **

מה בדיוק אפשר למחזר בנושא צבעים?… צבעים!

קופסת הצבעים שלנו תשמח לרענון.

 יש שם המון צבעי פסטל קטנים שכבר לא נוח להשתמש בהם וקשה לאחוז וכדי לפנות מקום לצבעים חדשים צריך ….לזרוק את הישנים ?… 

לא, אנחנו נעשה שימוש חוזר ונכין צבעים חדשים .

ישבנו סביב השולחן וגילינו חפצים שונים שממתינים לנו -

תבניות סיליקון בצורת לב וכוכב ,צבעים ישנים , קרש חיתוך וסכין חדה מאוד. 

בחרנו יחד את הצבעים הקטנים ביותר בקופסא וראינו אם הם מצליחים להכנס לשקעי התבנית אלה שלא עזרנו להם וחתכנו אותם קצת …

החברים החלו למלא את התבניות בצבעים יש כאלה שבחרו צבע אחד וכאלה שהכניסו את כל הצבעים מעניין מה יצא.  

הסברנו שאת התבנית עם הצבעים נכניס לתנור… החום ימיס את הצבע והוא יהיה נוזלי כמו מים ,ממש כמו שחום השמש ממיס את הארטיק שלנו 

כיוונו את השעון ל7 דקות והמתנו בסבלנות וכשהשעון צילצל ההתרגשות היתה בשיאה …. 

הסברנו כמה חם ומסוכן הצבע בתבנית ולכן את השלב הזה לא הראנו הנוזל רותח.

הסברנו שהוצאנו בזהירות מהתנור וזה נראה כמו בריכה צבעונית הכנסנו למקפיא לקירור מהיר והמתנו…



בפעילות סוף היום קיבלנו את הצבעים החדשים שלנו הם כבר היו במרקם קשה חילצנו אותם מהתבנית בזהירות חלק נשברו אבל הרוב צלח .

היו לנו צבעים צבעוניים בצורה של כוכב ולב מענין איך הם צובעים .

בכלל שהם הכילו המון צבעים שונים את הקו שאנו משרטטים על הדף ציבעוני כמה נפלא!

רעיון מצוין לפעילות משותפת בבית ומקום נהדר ללמד על שימוש חוזר וכמה הוא חשוב בעולמנו.



בשולחן ארוחת הבוקר בסקירה הרגילה של סוגי הירקות בדקנו כמה ירקות אדומים יש כמה ירוקים צהובים או לבנים … ספרנו, מיינו, טעמנו וגילינו שהצבעים האדומים כתומים סגולים מתקתקים והלבנים וירוקים פחות.

בצלחת קיבלנו מגוון גדול של צבעים ותהינו מה יקרה אם ניקח סלק מגורד סגלגל אדמדם ונערבב בעזרת האצבע עם הטחינה … מה קרה ? יש לנו טחינה וורודה .

וכשעירבבנו ממרח עדשים ירוקים וכהים עם הטחינה קיבלנו ירקרק…

כל נושא העירבובים האלה הוביל אותנו לליקוק אצבעות ולשיר את השיר האהוב[ כך נולד הצבע ](https://youtu.be/syJo37AKaro)-

 

> "באמצע היום הצבע האדום 
>
> פגש ברחוב בצבע הצהוב. 
>
> דברו מעט בנחת, טיילו מעט ביחד, 
>
> פתאום נפלו לבור עמוק. 
>
> התגלגלו לו לו לו לו, 
>
> התבלבלו לו לו לו לו, 
>
> השתוללו לו לו לו לו לו כל היום. 
>
> הסתובבו בו בו בו בו, 
>
> התערבבו בו בו בו בו, 
>
> וכך נולד הצבע הכתום. 
>
> כן, כך נולד הצבע הכתום." 
>
> 

**סוף היום בקבוצת הלו יעקב**

בשעה 15 אנו פותחים לאט לאט את הווילון בכיתה אור עדין ורך נכנס ומלטף אותנו יש כאלה שערים וממתינים וכאלה שלאט לאט פוקחים את העיניים .

החברים קמים בזמנם מביאים לנו את השמיכה לקיפול ולארון ,מחזירים מוצץ לקופסא, מביאים נעליים ומגיעים להחלפת חיתול .

כולם מנסים לנעול ולגרוב לבד יש כאלה שמצליחים וכאלה שמנסים … אנו מכניסים את המזרנים לבית העץ ומסדרים את הכיתה שלנו וזהו אנחנו מוכנים .

רכבת ארוכה מלאה בילדי הלו יעקב … טו טו טו הרכבת יוצאת…

כבר סידרנו הרכבת

הלו יעקובים לשבת

הקטר כבר מצפצף לא יסע מי לא ישב ….



התחנה האחרונה היא כיתת הסיפריה בכל יום ממתין לנו משחק ריצפה אחר- קוביות לגו, סברס או צינורות החברים מתיישבים למשחק אישי או משותף מי שסיים מוזמן להחזיר את החלקים לקופסא .

לאחר המשחק כשהכיתה מסודרת רכבת הכריכים והפירות עוברת וכל חבר לוקח כריך ופרי ומעביר את הרכבת הלאה … אנו למדים להסתפק במה שיש לנו ביד ולא לוקחים המון יש חברים שישמחו לנשנש גם.. אל דאגה הרכבת תחזור יש מספיק לכוווולם.

לאחר נישנושים זה הזמן של הילדים לשיר ולהציג לחברים ולבקש שיר לריקוד ..

הלדים מחכים לזמן הזה בקוצר רוח הקצב שונה המוסיקה שונה …

לאט לאט אתם מגיעים ואוספים את החברים כשאנחנו נשארים חמישה ילדים אנו מצטרפים לציונה ורוחלה לסיפור סידור כיתה או משחק. 



לקראת סיום … אנו ממש עוד רגע מגיעים ליום העצמאות והשבוע נתעמק בעצמאות שלנו וזה מוביל אותי לדבר איתכם על ההחלטות שאתם עושים בבוקר..

שימו לב לפרטים הקטנים 

נעליים עם שרוכים זה נחמד אבל.. כשחבר ירצה לחלוץ אותם הוא יצטרך לבקש עזרה (ואני אפילו לא מזכירה כמה זה מסוכן שרוך פתוח ).

בקבוקי המים התאימו אותם ליכולת של הילד כשאתם קונים בקבוק קחו את הילד אתכם וודאו שהוא מצליח לבד שהמנגנון לא קשה אם כן וותרו וחפשו אחר.

כמובן שאין לי או לדור שום בעיה בלעזור לילדים ההפך הוא הנכון זה הזמן שלנו ללמד אותם עצמאות מהי היכולת שלי לחלוץ נעליים לבד היא מעצימה היכולת שלי להרגיע צמא וללכת לבקבוק שלי ולשתות מבלי לחפש מחנכת לפתיחת הבקבוק.

שימו לב לדברים הקטנים האלה אנחנו לא רוצים להכשיל אותם אלה לתת להם כלים להצליח יחד.

ולא משנה כמה הילדים נבונים והקורדינאציה שלהן נהדרת עדיין לא פגשתי ילד בן שנתיים שיודע לקשור לעצמו את השרוכים.



**הודעות ועידכונים**

יום ראשון בנוהל סדינים רעננים בקבוקי מים מלאים

מגבוני חודש אפריל לאלו שעדיין לא הביאו.

הכניסו לתיק בגדים קצרים שינוחו להם למקרה שחם ממה הלבישו את הילדים בשיטת הבצל כדי שנוכל לקלף מהם כשמזג האוויר מתחמם.



שבוע קסום מלא בשמש

אורטל ודור.



## בוגרים-ציונה

השבוע נתחיל באיחולי מזל טוב לרגל הצטרפותו של ירדן הקטן למשפחת ששוני שון! עכשיו אפשר להוסיף עוד שורה לשיר המפורסם.. ביום ראשון חזרנו מחופשת הפסח ויובל הודיע לנו שנולד לו אח תינוק! הוא סיפר שלקח לו הרבה זמן לצאת ושעכשיו הוא מטפל בו ביחד עם אימא ואבא ומלטף אותו. הריונות/תינוקות/אחים וכל הנוגע לכך הם נושא חם בציונה, ולעיתים קרובות אנו עוסקים בשיח סביבו, שואלים שאלות ומשתפים אחד את השני. תום, רומיצ, רז, עמית, אבינעם ושוחי הזכירו לנו שגם הם ממש בקרוב יעזרו לטפל בתינוק או בתינוקת שיצאו מהבטן של אמא, יובלית, בארי, רומי אליהו ושחר קדרון הזכירו לנו את גודל האחריות ולאיזה נעליים גדולות החברים נכנסים, בעוד שאריאל, יואב, מתי, רותם ועמרי סיפרו לנו איך זה להיות אח קטן ותהינו האם תמיד נהיה יותר קטנים מהאחים הגדולים שלנו? (סוגיה מעניינת..) זהר ועדן לא שכחו להזכיר שלהם אין אחות או אח ויש להם את אמא ואבא רק לעצמם! 

ביום ראשון חזרנו מחופשת פסח, נדהמנו לגלות שהחברים שהכרנו ממש שבוע קודם, קצת, ממש קצת גדלו. היום יום שלנו כל כך אינטנסיבי וגדוש, שאנחנו לפעמים שוכחים לעצור רגע ולהתבונן, לראות כמה כל יום, כל שבוע הוא משמעותי בחיי החברים שלנו. קפיצת גדילה רצינית הייתה לנו בפסח, שבאה לידי ביטוי לא רק במראה החיצוני, אלא גם ביכולת הורבאלית, המוטורית, הרגשית והקוגנטיבית של כל אחד ואחד מהחברים בציונה. כולם כולל כולם יודעים להתנסח, לבטא את עצמם, להסביר מה הם רוצים, מה נעים ומה פחות. ומשכך, גם אנחנו מתאימות את עצמנו ולא עושות ויתורים, אם לקחו לנו או עשו משהו שלא נראה לנו- כמה מתסכל שזה לא יהיה, אנחנו לוקחים נשימה ומדברים. מסבירים מה לא בסדר וחושבים מה אפשר לעשות. 

מחופשת הפסח ישר למשלחת השירותים- קבלו במחיאות כפיים סוערות את השותפים החדשים לאסלה...רזי רז וגברת אליהו, החברים עשו להם קבלת פנים מרשימה בשירותים והציעו את עזרתם. 

החברים התרגשו לספר לנו על החוויות בחופשה, זכינו לקבל תמונות ולחלוק אותם עם החברים, עמית סיפר לנו על בריכת הקצף, שוחי סיפר על הטיול בספארי ועל הקרנף שפגש, רומיצ סיפרה שגם היא פגשה קרנף והוא היה יותר גדול מכל הקרנפים האחרים! יואב סיפר שראה תרנגולת שהייתה קצת דומה לשושנה שלנו. הייתה זו הזדמנות נהדרת לספר ולהראות לחברים את נפלאות הטבע, בזמן שאנחנו נפשנו ונחנו לנו בחופשה, שושנה הטילה ביצים דגרה ודגרה ודגרה...! הבטנו בפליאה רבה ואפילו נגענו בביצים הקטנות. הסברנו כמה הן עדינות ופגיעות והחברים הפגינו זהירות מרשימה. שאלנו את החברים מה לדעתם יצא מהביצה? ..תום טען שמהביצה יצא צ'יפס, יובל ששון בניגוד אליו טען שיצא בורקס. אולי בכלל ביצה קשה?. אריאל הזכיר לנו שמהביצים של שושנה בכלל יוצאים אפרוחים...טוב נחכה ונראה! 

נפרדנו מפסח סופית עם מופלטות שיואב הכין עבורנו.. איזו מילה מצחיקה זו מופלטה...מי יודע מה זה מופלטה? רותם ומתי הסבירו לנו שעל המופלטה מורחים דבש..שאלנו את החברים מי היה במימונה ומסתמן שמימונות זה לא כוס התה של ציונה, עם זאת אכילת מופלטה בוודאי שכן. 

החברותה שלנו לפני הארוחת בוקר, היא זמן לאתנחתה קלה, לבדוק מי לא הגיע ולתת לחברים לדבר ולהגיד דברים שחשוב להם לומר. (תתפלאו אך יש הרבה דברים כאלה...)את החברותות שלנו השבוע פתחנו עם השיר[ "בוקר של אור"/עידית סולקין](https://www.youtube.com/watch?v=ZLRyewQ8OKE)

> "אני קם בבוקר, מרים ראש מהכר,
>
> מיד ברור לי, זה יהיה יום נהדר
>
> זה יהיה...בוקר של אור בוקר של אור, בוקר, בוקר, אור, אור, אור
>
> יום כה נעים, יום של שמחה,
>
> לי, לכם לך ולך! . "

בחברותא אנחנו חושפים את התורנים היומיים שלנו, החברים מצפים לכך בקוצר רוח. השבוע הכנו לוח תורנים חדש (כיוון שהקודם לא שרד את ניקיונות פסח בגן). הלוח מחולק לימי השבוע, לפי צבעים. ליד כל צבע רשומים שלושה חברים. שאלתי את החברים האם הם יצליחו לזהות את השם שלהם, חלק טענו שכן וחלק ובצדק אמרו שזה עדיין קשה. הצענו כל מיני הצעות ולבסוף הוחלט שכל חבר יבחר מדבקה של חיה אחרת, ולפי החיה יוכל לזהות את שמו. הלוח תלוי בכיתה שלנו באופן נגיש מספיק לחברים כך שהם יכולים להציץ בו ולהיזכר מי התורנים. 

לאיזה חיה נהפוך הבוקר? "תרנגול", "סוס", "שור" וכמובן "אריה" , "מפלצת"...העיסוק בחיות השבוע היה רב, כנראה לאור המפגשים המעניינים שהחברים חוו בחופשת הפסח, ולכן בגן המשכנו לתת לכך מקום. בתחילת כל מפגש שאלתי את החברים לאיזה חיה הם רוצים להפוך, שרנו ורקדנו לצלילי תנועה חיה/נורית פלד. שתי החיות המבוקשות ביותר השבוע היו....

[התרנגול!](https://www.youtube.com/watch?v=7IkKiYZQjWs)

קוקו ריקו, קוקו רי, תרנגול רעב אני!

ברגליים בריש בריש בריש

במקור אקיש, קיש, קיש 

מצאתי זרעונים טובים, בואו בואו אפרוחים!



[והשור!](https://www.youtube.com/watch?v=L1Z8zWIHHVw)

פנו דרך, פנו דרך, הנה הוא מגיע!

פנו דרך, שור אני, על ראשי קרניים

את הראש ארכין ו..הולה!

הקהל מוחא כפיים!

הולה, הולה, הולה, הולה! 



השבוע היה לנו שבוע צבעוני במיוחד, בחרנו להתמקד ולהעמיק בנושא הצבעים. למה? עבודה עם צבעים בגן היא עניין שבשגרה, אנחנו עוסקים בזה באופן טבעי במהלך היום, בארוחות, במשחק החופשי, בחברותה. החברים בשלב התפתחותי בו הם יחסית בקיאים בנושא הצבעים "הפשוט" של חלוקה ומיון ולכן יכולנו להרשות לעצמנו לאתגר את הלמידה ולערוך ניסויים בצבע! מטרת פעילויות כאלה היא הרחבת הנושא בצורה חוויתית יותר, כזו שמפגישה את החברים עם תהליכים פיסקלים מדהימים, שמפרים את היצירתיות וההבנה שלהם את העולם. 

תחילה פתחנו את המפגש עם משחק שנקרא "אנדרלמוסיה!" גרסה משודרגת למשחק "דוקים" שאנחנו היינו משחקים כשהיינו ילדים, כל חבר בתורו היה צריך לבחור צבע ובעדינות לנסות להוציא אותו מהערימה ולמיין את הדוקים לפי צבעים. משימה מאתגרת במיוחד שמצריכה מוטוריקה עדינה מאוד ומיומנות. בהמשך השבוע שידרגנו את המשחק ויצרנו אנדרלמוסיה אמיתית, כל פעם שזרקנו את הדוקים וצעקנו אנדרלמוסיה, כל חבר רץ לכיוון הדוקים וניסה להוציא צבע אחד ולמיין. אכן הייתה זו אנדרלמוסיה, שעליה דנו ושאלנו שאלות כמו, האם שמנו לב אם פגענו בחבר תוך כדי ריצה לדוקים? האם נזהרנו? יכולנו לראות איך בכל יום החברים נזהרים קצת יותר ומשתדלים לשחק ולמיין באופן נעים וזהיר יותר. 

לאחר המשחק פתחנו את המעבדה של ציונה! מה זה מעבדה בכלל..?מקום שעושים בו ניסויים מעניינים וחוקרים כל מיני דברים! את הניסוי הראשון שלנו רצינו לצייר על הקיר פרחים בכל מיני צבעים, אך לא היו לנו מספיק. אז תהינו מה אפשר לעשות ובדקנו מה קורה כאשר מערבבים צבעים שונים. השתמשנו בצבעי היסוד ובליווי השיר "כך נולד הצבע" יצרנו כתום וירוק! 

בניסוי השני שלנו התחלקנו ל3 קבוצות, כל קבוצה קיבלה קופסא עם דף, כדור קטן וצבע. בדקנו מה קורה כאשר שופכים קצת צבע בתוך הקופסא ומזיזים אותה כשהכדור בפנים! וואו איזה צורות יפות יוצר הכדור. ואיך נהפוך את הציור שלנו לצבעוני יותר? נחליף צבעים בין הקבוצות. אחראי הקבוצות- שוחי, רומי אליהו ועדן דאגו להחלפות מאורגנות של הצבעים ובעבודת צוות יצרנו ציורי מרהיבים והכרנו את ההשפעה של האלמנטים השונים בניסוי. 

בניסוי השלישי שלנו לקחנו בקבוק עם מים ושפכנו מעליו שכבה דקה של שמן. שאלנו את החברים מה לדעתם יקרה לשמן כשנשפוך אותו למים? החברים חשבו שהוא יתערבב עם המים והופתעו מאוד לגלות את השכבה שנוצרה. לתוך הבקבוק טיפטפנו טיפות של צבע מאכל וצפינו במתרחש. חלק מהטיפות נתקעו בין שכבת המים לשמן ולאט לאט עברו את המחסום ויצרו צורות מקסימות בתוך המים.

הניסוי הרביעי והאחרון שלנו עסק במרקמים ובערבוב צבעים. לתוך שקית ניילון שפכנו צבע כחול ולבן ותהינו מה יקרה? החברים ניחשו שהערבוב יוליד את הצבע התכלת ורצו מאוד לגעת ולנסות בעצמם. הלמידה דרך המגע והמרקמים במקרה הזה של צבעים הוא משמעותי להבנת התהליכים והחוויה כמובן. כל חבר קיבל שקית ניילון קטנה עם טפטופי צבע, הסברנו שהשקית היא עדינה והערבוב צריך להתבצע לאט ובזהירות, רק עם האצבעות. החברים התגאו בצבע התכלת היפה שהתגלה בשקית, יצאנו לחצר, חוררנו חור קטן בשקית והפכנו אותו למזרק של צבע ששימש ליצירה. 

ביום שלישי השבוע הגשם תפס אותנו בכלל לא מוכנים! (או לפחות אותי..) מה עוד לא הגיע האביב? מה שוב צריך מעילים? ימים כאלה לרוב מאוד מבלבלים את החברים וכמובן גם משבשים לנו את סדר היום שמהווה עבורם עוגן, פחות זמן בחצר, אי אפשר לחלוץ נעליים ועוד כל מיני דברים שכבר ממש התרגלנו לעשות. ניצלנו את הזמן ללמידה ספונטנית של חברות ועצמאות. מה הכוונה? אני הגעתי בבוקר ממש מבולבלת, עם כפכפים ובלי גרביים. הייתי מאוד עצובה ולא היה לי נעים בכלל, שאלתי את החברים מה אני יכולה לעשות לדעתם? החברים הציעו שאחכה שיסתיים הגן כדי להביא גרביים מהבית. בכיתי וצעקתי. רותם מיד פנה אליי ואמר, שירז לא צריך לבכות...אפשר לדבר. אז הסברתי שאני רוצה גרביים עכשיו, לא יהיה לי נעים לחכות עד שהגן יגמר, זה עוד המון שעות! חשבנו יחד על פתרונות, החברים הציעו להשאיל לי גרביים משלהם, הערכתי מאוד את המחווה. אחי נכנסה לחדר ושאלנו אותה אם אפשר להשאיל ממנה גרביים, החברים הסכימו שמדובר במעשה מאוד חברי. המשכנו בעניין הגרביים ובדקנו האם יש חברים שהגרביים שלהם נרטבו בגשם, הצענו להביא להם תיקים ולהחליף כדי שיהיה יותר נעים. בהמשך היום סידרנו יחד את המזרונים לקראת השינה במשחק התנינים המפורסם, והפעם עבדנו על טכניקות של אחיזה בשמיכה והתכסות עצמאית. החברים היו אלופים והתכסו לבד ועזרו לחברים שהיה להם יותר קשה. קיפלנו את השמיכות על המזרונים ודאגנו לסדר את המיטה לקראת השינה. קראנו ספרים במזרונים וראינו שלחלקנו זה עוזר להירגע ואפילו להירדם. 

יום השואה בגן. אז כפי שוודאי הבנתם, לא עסקנו ביום השואה בגן וגם לטעמנו אין צורך, זה לא נושא שאפשר בשלב זה לתווך לילדים והוא יכול ליצור עומס רגשי, בלבול ובהלה מיותרת. כמובן שכל משפחה בוחרת במה לדון ובמה לא, אך בגן זו עמדתנו. יחד עם זאת, אין זה לגיטימי להתעלם מהמציאות הקיימת- נשמעת צפירה וברדיו יש שירים עצובים יותר. אז איך כן אפשר לתווך זאת לילדים? סיפרנו שמישהו מפעיל את הצפירה, השמענו את הצליל מבעוד מועד וסיפרנו שכולם שומעים את הצליל בדיוק באותו זמן. הסברנו לחברים שהגננות יעמדו בצפירה כי זה חשוב להן ואם הם רוצים הם מוזמנים לעמוד איתנו ביחד. שאלנו מה אפשר לעשות אם מישהו קצת מפחד מהצליל, בארי הציע להחזיק ידיים. עשינו מעגל חברים גדול, החזקנו ידיים והצענו לחברים לחשוב על מישהו שהם אוהבים. לעמוד במשך דקה שלמה, בלי לזוז ובלי לדבר זו משימה מאתגרת במיוחד, הצענו למי שהיה לו קשה אחרי כמה זמן לשבת או לדבר ממש בלחש. 

בכנות, זה היה רגע מרגש ומעצים במיוחד. 

הדיון שעשינו בארוחת בוקר בעקבות הצפירה היה מעניין במיוחד, שאלנו את החברים על מי הם חשבו בזמן הצפירה, החברים אמרו שהם חשבו על אמא, אבא וחלק אפילו על סבא וסבתא. יובלית אמרה שהיא חשבה על לוליק הקטן, וחברים נוספים הצטרפו ואמרו שהם חשבו על התינוק/התינוקת בבטן של אמא. 

ולסיום, יום שישי בגן!! יום כל כך כיפי ומיוחד. אין דרך מספיק טובה לתאר את האווירה בגן ביום הזה שעובר כל כך מהר...זה יום שאנחנו מרשים לעצמנו לשנות קצת את הנרטיבים הקבועים, אבל עדיין לשמור על סביבה בטוחה ונעימה לילדים. במקום ארוחת בוקר הרגילה אנחנו עושים פיקניק בחצר! תחמנו לעצמנו סביבה סטרילית ככל הניתן, יצרנו שולחן ארוך ואכלנו כולם יחד בכיף ובשמחה רבה. אחרי ארוחת הבוקר המשכנו למשחק חופשי בחצר, בנינו מגדלים גבוהים ושיחקנו מחבואים מתחת לשמיכה ענקית שליטל פרסה מעלינו. 

אנחנו נכנסים לקבלת שבת עם קבוצת יעקב ורוחלה. פותחים את הטקס עם שיר "על האדמה" /מוסיקה אורגנית:

> "על האדמה, מה אוהב לצעוד,
>
> מעליי שמיים גבוהים כחולים מאוד.
>
> והאור בהיר, הוא מציף את העולם
>
> שלום,שלום, שלום לכולם. "

לאחר מכן אנחנו עושים טקס מיוחד שכולל הוקרת תודה לדברים שקרו לנו השבוע, לאנשים שאנחנו אוהבים, לטבע, לחיות לריחות ולצלילים.. בכל שבוע אנו מזמינים נציג מכל קבוצה שיהיה מפיץ האור שלנו, שידליק את נר גדול שמאיר את כל החלל. שרים יחד את השיר "[אדמה ושמיים](https://www.youtube.com/watch?v=7DaBjcAMElU)" , אוכלים חלה וממשיכים בשירים וריקודים. 

> "אדמה ושמים,
>
> חום האש,
>
> צליל המים,
>
> אני מרגיש זאת בגופי 
>
> ברוחי בנשמתי...
>
> היי יה היי יה היי יה היי יה ווהו..."

שיר נפלא שיש בו טקסיות מגניבה וממכרת

**הודעות ותזכורות- **

•	במידה ויש עניינים בלילה שקשורים לחוסר שינה או שינה לא טובה של החברים נשמח שתעדכנו אותנו, זה משפיע מאוד על היום שלהם בגן..

•	כל מי שטרם הביא קרם הגנה ומגבונים- בבקשה להביא וליידע אותנו שהבאתם. 

•	מזכירה כמה דברים שמעט נשכחו- שקית בתיק לבגדים מלוכלכים- אנחנו לא אוהבות לשים בגדים מלוכלכים בתיק כמו שהם אך לצערנו אין לנו מספיק שקיות ניילון בגן. בקבוקי מים, בזמן האחרון יש תופעה של שכחת בקבוקים והסתמכות על בקבוקים של הגן- שגם להם אין מקור בלתי נדלה ואמורים לשמש ילדים גם מקבוצות אחרות, אז בבקשה שימו לב לעניין, הילדים גם לא תמיד ששים לשתות מבקבוק שהוא לא שלהם, זה משפיע על כמות השתייה שלהם ובימי הקיץ החמים זה פחות מומלץ. 

•	נוהל יום א- תיקי ספר, בקבוקים מלאים וסדינים חדשים.



שבוע מקסים למשפחת ציונה,

שירז וליטל
