---
title: שבלולים בכל פינה
date: 2022-11-18T13:48:23.005Z
---
**שבת שלום לכל משפחות הגן!**

כרגיל, כמה הודעות לפני שנעבור לעדכון:

**1. חפצים אישיים 1**: אנא הקפידו לרשום שמות על כל הציוד של הילדימות! על החיתולים (אנחנו מארגנות אותם בערימות מסודרות וזקוקות לשמות של כל ילד עליהם – עד סוף שנת הצעירים ילדימות כבר יודעים לשלוף את החיתול שלהם בעצמם!), על הנעליים, הבגדים, המטריות, הסדינים – בקיצור, על הכל. חשוב לנו לשמור על הציוד שלכם, ונשמח לעזרתכם בכך. אנחנו מעודדות את הילדימות לעצמאות גם בנוגע לציוד האישי שלהם – להוציא בגדים/חיתול מהתיק בעצמם זה משהו שאנחנו מתחילים לעבוד עליו כבר בשכבת הצעירים, ובשכבת הבוגרים ילדימות רבים כבר עכשיו כמעט לא זקוקים לעזרתנו בכך. אבל בדרך לעצמאות הזו הרבה פעמים תכולת התיק מתפזרת על הרצפה והדרך היחידה שלנו לשייך כל בגד לתיק הנכון היא בעזרת שמות :)

2. **חפצים אישיים 2**: השתדלו לא לשלוח את הילדימות עם חפצים אישיים כמו צעצועים לגן. מעבר לזה שקשה יותר לשמור עליהם בגן , הכניסה עם משחק מהבית לגן מקשה על הילדימות להשתלב בסדר היום ובמשחק עם חברימות – הם נצמדים למשחק מפחד שאחרים יקחו אותו או יגעו בו. בגן יש עיקרון משווה שכל הצעצועים הם של הגן, כלומר של כולנו, ולכולם יש הזדמנות לשחק בהם. אנחנו לומדים לחלוק ולשתף ביתר קלות כשאין משהו "שלי מהבית". כמובן, הדבר אינו חל על חפצי מעבר (בייחוד בשכבת הצעירים) – חפצים אלו הם קבועים ונועדו לעזור לילדימות עם קושי ספיציפי, המחנכות והילדימות מכירים אותם ויודעים בדיוק למי הם שייכים :)
3. **נישנוש בוקר**: בבקרים חלק מהילדימות מגיעים עם נשנוש ועושים פיקניק בארגזים הצבעוניים מחוץ לגן - כמה כייף לראות (: שימו לב לסיים את הנשנוש בטרם הכניסה לאזור הסטרילי. מדוע? בדומה למשחקים, האוכל שמוגש בגן הוא של כולנו, ואנחנו אוכלים את אותם דברים. זה חשוב בין היתר בשל רגישויות ואלרגיות למזון, והן לערכים החברתיים שלנו - נעדיף לא לנקר עיניים לילדימות אחרים. בנוסף, בגן אנחנו אוכלים אך ורק בישיבה - אין תנועה עם מזון בפה ואנו נשמח אם תקפידו גם אתם על כך.
4. **סוף היום בשער**: אנחנו מאוד רוצות לתת לכולם הזדמנות להיפגש עם הילדימות בסוף היום בנועם ובבטחה, אך זקוקות לעזרתכם בכך. כדי שנימנע מצפיפות יתר בפנים, השתדלו אחרי שנפרדתן מהמחנכת לצאת בזריזות כדי לאפשר גם להורים נוספים לזכות באותם התנאים השקטים - אפשר כמובן להתארגן על הארגזים מחוץ לגן.

בנוסף, השאירו את העגלות מחוץ לגן לרגע, הן מקשות על הילדימות להגיע להורימות.

ועוד טיפ: בין 16:10 ל16:30 יש עומס רב. אם אתם רוצים לקבל עדכון מפורט בנינוחות מהמחנכות, כדאי להגיע לפני כן (:

5. **חולי חס וחלילה**: החורף מתקרב, ועימו שלל מחלות חורף. רוצות לתזכר בכמה נהלי בריאות חשובים כדי שיחד נוכל לשמור על הילדימות כמה שיותר בריאים:

**ילד.ה עם חום** (בבית או שיצא.ה מהגן עם חום) צריכ.ה להישאר בבית לפחות 24 שעות מרגע ירידת החום באופן טבעי ללא משככי כאבים. זאת אומרת שאם ילדה יצאה מהגן עם חום, למחרת לא תוכל לחזור לגן.

ישנם כמה מצבים שבהם לא ניתן להגיע לגן ללא אישור רופא בשל חשש מהדבקה:

**דלקות עיניים** - אם ילד.תכם קמה עם הפרשות מהעיניים קחו מיד לבדיקה. לא ניתן יהיה להיכנס לגן ללא אישור רופא לפיו לא מדובר בתופעה מדבקת. דלקות עיניים - גם ויראליות - יכולות להיות מאוד מדבקות!

**שלשולים/הקאות** - אנחנו מעדכנות אתכם אם ילד.כם שילשל.ה/הקיא.ה כדי שתדעו ותוכלו גם לעקוב בבית. אם זה קרה פעמיים שלוש ביום בגן, נקרא לכם לאסוף את הילד.ה, וגם במקרה זה נבקש מכם להישאר בבית יום אחד כדי לוודא שאנחנו לא מדביקים ילדימות נוספים.

**פצעים על הגוף**: במיוחד באזור הפה, הידיים והרגליים - אנא קחו מיד לבדיקה. לרוב מדובר ברגישויות, יובש או אלרגיות, אבל ישנן כמה מחלות ילדים מאוד מדבקות - פה וגפיים, הרפס, אימפטיגו… הבנתם את הרעיון. בידקו ושילחו לנו אישור :)

**שבת מנוחה ובריאות!**

**אחינועם, עומרי וכל צוות גן ילדי הטבע הדמוקרטי**

## **שכבת הצעירים**

השבוע למדנו להכיר קצת יותר טוב את החבר שביקר אותנו בחצר בשבוע שעבר: החילזון. יש לו קונכיה עגולה שנקראת שבלול, צורתה ספירלית: עם קו שיוצא מהאמצע ועושה מעגלים הולכים וגדלים. לכיתה הבאנו קונכיות, העברנו בינינו, הרגשנו והתבוננו, העברנו אצבע על הקו היוצא מהמרכז והרגשנו את התנועה הסיבובית שהיא עושה.

דקלמנו יחדיו:

> בוקר בא:
>
> מר שבלול. מתכונן הוא לטיול.
>
> מוציא מחוש.. ועוד מחוש.. מנער קצת את הראש.
>
> את ביתו יקח איתו... ויצעד כך לאיטו... לביתה של אחותו!

למדנו גם שירים חדשים! ב"[גלי חי-Gali Hay/טוק טוק טוק צא חילזון](https://youtu.be/lUDJ9FzyyP4)" אנחנו לומדים להיות כולנו שבלולים. המחנכת עוברת בינינו ומנסה לשכנע אותנו לצאת מהקונכיה שלנו - אבל אנחנו לא רוצים! רק כשהגשם מגיע החילזון רוצה לצאת!

ביום רביעי, הגשם אכן הגיע, בדיוק באמצע ארוחת הבוקר של הוורודים, שאנחנו אוהבים לעשות בחצר כל עוד לא קר מדי לשם כך. ארוחת הבוקר מתקיימת מתחת לסככה, כך שמי שבדיוק אכלו היו מוגנים. מבין מי ששיחקו באותו הזמן בחצר, היו מי שמאוד שמחו והחלו לרקוד ולקפץ בגשם! היתר רצו לברוח מהגשם, ואנחנו חיפשנו יחד מחסה - חלקנו ברחנו לסככה ליד מי שאוכלים ארוחת בוקר, וחלקנו ברחנו לתוך בית ההוביט, שגם הוא מגן עלינו! יחדיו התבוננו בגשם המתחזק וראינו איך בחצר שלנו מהר מאוד נוצרות שלוליות. בזמן שחיכינו שהגשם ייפסק, החלטנו להתחמם מעט עם כוס "תה" - הבאנו לימון ותפוז, טעמנו וראינו שהלימון הרבה יותר חמוץ, ואז השרינו את הפלחים במים חמימים, וחילקנו כוסות "תה" לכולם.

לאחר מכן הצטרפו אלינו גם הסגולים, ויחדיו חקרנו את החצר שלנו: הצבנו דלי עם מים שילכוד את הטיפות שיורדות מהצילייה שלנו, וראינו איך הוא הולך ומתמלא. הכנסנו ידיים וראשים מעל הדלי והרגשנו את הטיפות הגדולות. הלכנו לארגז החול שהמחנכות מיהרו לכסות, וראינו את השלולית הגדולה שנוצרה על הכיסוי. רטובים אך מרוצים, נכנסנו לבסוף גם אנחנו פנימה.

**עבודה בחומרים**

גם בעבודה בבצק עבדנו על הכנת שבלולים: כל ילד.ה קיבל.ה כדור בצק. יחדיו, ניסינו לגלגל או למתוח את הבצק לנחשוש ארוך, ואותו גלגלנו לכדי שבלול! ומה עוד אפשר לשבלל? את הקשה של הלחם! אנחנו מסובבים אותו סביב עצמו עד שנוצר לנו שבלול קטן שנוח לאכול - והופ! לפה! המשחקיות עוזרת לנו ללמוד לאכול גם את הקשה של הלחם, פעולה שמחזקת לנו את שרירי הלעיסה :)

בשבוע הבא נמשיך עם השבלולים שלנו כמובן, ובינתיים שתהיה שבת מנוחה! ניפגש בשבוע הבא עם סדינים נקיים ובקבוקים מלאים!

**צוות שכבת הצעירים: בר, עדי, יגאל, חוה, שגיא, מיכל, הדר, רוני ונופר**

## **שכבת הבוגרים**

אז הסתיו כבר כאן, וחוץ מציפורים נודדות הגיע חבר מתוק ומשובלל - השבלול! התבוננו בקונכיה המהממת: כמה היא קשה ובמקביל כמה עדינה ושברירית. בארוחות הבוקר ובארגז החול הבנו כמה חשוב לחילזון ליצור ריר השומר על גופו לח ובזכותו הוא נע מחליק כמו בול רטוב על הלוח, כמו רצפה רטובה בשירותים.

במפגש פגשנו בחילזון ושאלנו אותו למה הוא לא יוצא מהבית? והוא ענה שרק בגשם הוא יוצא ולא רגע לפני!

ננסה לשכנע את החילזון לצאת- אגרוף ביד אחת(החילזון) יד שניה מתקתקת על גבו. [גלי חי-Gali Hay/טוק טוק טוק צא חילזון](https://youtu.be/lUDJ9FzyyP4)

ובפעילות בתנועה חקרנו ותרגלנו בעזרת השיר  [חילזון - אראלה בורנשטיין](https://youtu.be/VRf9RZa-HRI) תנועה מהירה ואיטית: הנחליאלי נע בזריזות רגליים כדי לתפוס חרקים קטנים וקופצניים. השבלול זוחל לאט לאט…. 

זו דרך נהדרת לתרגל ולהעמיק את כללי הגן: מתי אפשר מהר, מתי לאט? ריצה בחצר או בכיתה? למה צריך לשים לב? שאין מכשולים בדרך, שאני לא מפריעה לאף אחת, שיש לי מקום לרוץ.. מתי אפשר לרוץ בכיתה? בדרך הזו הילדימות לומדים.ות לשים לב לסביבה שלהם.ן ולגוף שלהם.ן בתנועה בחלל ואיך הבחירות שלי משפיעות על חברי במרחב.

**נעיצה**

הנחליאלי ובכלל ציפורים משתמשות במקור שלהן כדי למצוא ולשלוף מזון מתוך האדמה וזו הזדמנות מצוינת לעבודת אצבעות הילדימות קיבלו ספוגים ורודים ונעצי ילדימות. הרכבנו יחד כללי בטיחות בשיח משותף והוחלט ש:

 לא מכניסים לפה. למה? זה דוקר, אפשר להיחנק ,זה לא אוכל! 

כשנעץ נופל נרים מיד - אנו אוהבים.ות להסתובב יחפים ולכן נוודא שהסביבה שלנו בטוחה.

מה קורה כשכל הכלי נופל? נרד כולנו לעזור לאסוף יחד. זו המון עבודה למצוא את כל הנעצים הקטנים, אז נשתדל שזה לא יקרה. איך? נוודא שכלי הנעצים נמצא במרכז השולחן ולא בקצה.

הילדימות נהנו מאוד מהפעילות והקפידו להוציא את הנעצים ולסדר את העמדה שלהם.ן לטובת החברימות הבאים אחריהם.

**גרבי שבלולים**

רוב הילדימות לא אוהבים לגרוב גרביים. זו פעולה לא קלה. לכן אנו נשתמש בשני עקרונות אהובים בגן: משחקיות ופירוק פעולות. הגשנו את הגרביים במהלך היום בזמן משחק או מפגש, ולא כשצריך לנעול נעליים. בדרך הזו אפשרנו לילדימות הכרות קצת אחרת עם הגרב המאיימת (: החוויה היתה חיובית סביב חקר ומשחק. אז מה עשינו? יצרנו ערמה גדולה של גרביים במרכז הכיתה והתחלנו במיון לגדלים: ארוכות וקצרות קטנות או גדולות. בדקנו על איזה איברים אפשר לגרוב את הגרביים, ונמשיך גם בשבוע הבא בתרגולי גרביים!

בינתיים, שתהיה שבת סתוית של מנוחה - נתראה בראשון עם סדינים נקיים ובקבוקים מלאים!

 **צוות שכבת הבוגרים - אורטל, גבי, רוני, לימור, מייקי ונופר**