---
title: היינו ציפורים.. פרשנו כנפיים והמראנו לשמיים
date: 2018-02-10T12:49:40.345Z
---
## עדכון שבועי – ילדי הטבע הדמוקרטי 10.2.18

שבת שמשית! 

ערב נשים- שלחתי לכן בטעות מייל משנה שעברה (ועל הדרך גם את כל האמהות מפעם), אז מדגישה שוב:

> ערב הנשים יתקיים ביום ראשון 18.2.18 בשעה 20:00 
>
> באולם הדיירים ברחוב) ערבי נחל 13 גבעתיים (כמו בשנה שעברה
>
> מה בתכנית?
>
>  20:00 התכנסות והתחממות
>
> 20:30 פעילות קצרה וחמודה
>
> 21:00 מופע סטנדאפ נשי וקורע של הסטנדאפיסטית האדירה נגה דאנגלי! 
>
> 22:00 אוכל נשנושנים כיף ומתנות
>
> הרבה הפתעות והרבה פינוקים!

אני מצרפת לכן את[ טבלת המזון שלנו..](https://docs.google.com/spreadsheets/d/1Ax_LBdnIFzBD-_zUEH0MrQmRCF7eYvjMKIi9qE9Qry8/edit#gid=578600035). מי שמילאה עצמה- נחשבת כמגיעה. אם לא מגיעה, נשמח שתעדכני אותנו שנערך בהתאם :)

לכבוד יום המשפחה אנחנו מכינים לכם הפתעה, נשמח מאוד לקבל מכם עד יום שלישי – קרטוני חלב – לא משנה הסוג וגביעי מעדנים ריקים... זה ישמש כתבניות ליציקה אז ממש לא משנה לנו הגודל/ סוג. תודה!

מכת כינים בגן שלנו- כן כן... יש כינים... אנחנו עדיין בשלב שאפשר להשתלט על זה, נבקש מכל המשפחות להעביר מסרק צפוף כל ערב השבוע, ואם מצאתם חברות חדשות על הראש, מומלץ גם למרוח חומר, יש המון חומרים טבעיים. 

השער שלנו- בשעה טובה השער טופל ואנחנו מאמינות כי הדלת תתנהג למופת! כלוב ליד השער בשלבי תכנון... עם כל אלו אנחנו שוב מדגישות ומזכירות את האחריות שלכם ההורים וההורות לסגירת השער בכל כניסה ויציאה! תעיפו מבט אחורה, תראו שהשער אכן סגור... נשמח מאוד לשיתוף פעולה מצידכם בשעות אלו.

שבוע של משפחה וחיבוקים,

אחי וכל צוות ילדי הטבע הדמוקרטי

## אפרוחיה

השבוע התחלנו לעסוק בנושא המשפחה לכבוד יום המשפחה המתקרב. התחלנו את הנושא מלימוד על תינוק/ת. לקחנו בובות, טיפלנו בהן בעדינות, הושבנו אותן, הצענו להן אוכל, החלפנו להן חיתול, כיסינו אותן בשמיכה והשכבנו אותן לישון. זו הזדמנות פז להדגים משחק סוציודרמטי ולאפשר למי שכבר התחילו להראות בכך עניין להתבטא. מנור ומיה התלהבו במיוחד ועזרו ללמד את הכיתה ולעורר עניין בקרב החברים.

למדנו קצת על הורות, ראינו משפחות של חיות, הורה וילד, דיברנו על קטן וגדול, על טיפול, על אהבה, על חיבוקים. בחצר נפגשנו הרבה עם קבוצת רוחלה הבוגרים יותר, שיתפנו אותם גם בשיחה והם סיפרו לנו מה הם הכי אוהבים לעשות עם ההורים. לאחר מכן שאלנו את הגורונים שלנו בנחמה, מי אוהב ללכת עם ההורים לגינה? ומי למגלשה? מי אוהב לעזור להכין ארוחת ערב? מי אוהב לשיר עם ההורים?

סיפור השבוע היה 'סבתא עוד פעם' מאת עדנה מזי"א. שמראה קשר בן אורי ההרפתקן הקטן והחמוד לסבתא המצחיקה שלו שמשתתפת בכל ההרפתקאות שלו

בשבוע היה כמעט קייצי, בילינו המון בחצר, השתוללנו בארגז החול והאדניות שלנו עוררו גם הן הרבה עניין, השקנו אותן ונוצר קצת בוץ! איזו שמחה! הילדים הזדרזו להכנס לאדניות ולהנות מהמרקם הטבעי והמענג. 

אנחנו רואות שיש ילדים שיותר ויותר מתעניינים ביצירה, בעיקר הגדולים יותר. אנחנו מציעות יצירה בזמנים שונים במהלך היום ובמיקומים שונים (סביב השולחן, על הרצפה במרכז הכיתה, בחצר...) בכדי לבדוק מתי הזמן הכי מתאים. בנוסף כמובן ליצירה בבוקר.

השבוע חיכה לנו לוח גדול של קליעה למטרה! המטרה כוסתה כולה בנייר דבק והילדים זרקו פונפונים חזק חזק והם נדבקו ללוח! כמובן שכבר למדנו כמה כיף לשחק בדבק ולמדנו את הלוח עם הידיים.

הודעות:

מגבונים לחודש פברואר :)

לא לשכוח מצעים ביום ראשון

יש לאחרונה כינים בגן, אנחנו מעדכנות את ההורים באותו יום, נשמח אם תבדקו גם בבית ותטפלו אם צריך.

שבוע נעים ומעניין

קרן, אלינור וטלי.

## צעירים א'

שבוע נהדר ושמשי!

השבוע סוף כל סוף יצאה לה השמש! בכל יום יצאנו מיד אחרי המפגש לשחק בחצר להנות מהמזג אוויר הנפלא והחם שהיה לנו! (כבר מזמן לא הורדנו כל כך הרבה שכבות בגדים בחצר). אנחנו מעבירים בחצר זמן די ארוך, ולמרות השהייה באותו מרחב לאורך זמן החברימות מצליחים להעסיק את עצמם במשחק עצמאי כמעט ללא צורך של הגננות ליזום הפעלות. השבוע למשל, המשחק העיקרי של הילדים היה התמסרויות בכדור עם הרגל על הדק! משחק שהם יזמו לבד ושיחקו בינהם באופן אצמעי לחלוטין! אנחנו מתחילות לחשוד שאם הם ימשיכו לשחק בהתמסרויות, נגלה עוד מעט שהם המציאו כללים וחוקים בלתי כתובים למשחק (מועמד חזק לכלל הוא שהכדור צריך לפגוע בקיר לפני שהוא עובר לאחד הילדים האחרים). נראה לנו שמתפתח פה ענף ספורט חדש!

מזג האוויר הנעים קרץ לכל השבוע ולמעשה גילינו שיש לנו זמן משותף בחצר יחד עם כל  קבוצות הגן, נחמה (התינוקיה), הלו יעקב (צעירים ב') וציונה (הבוגרים)! אנחנו רואים איך אפשר לשחק כשיש הרבה ילדים מסביב ויוצרים אינטרקציות חדשות (גם אם מהוססות תחילה) עם ילדים מגילאים שונים וקבוצות אחרות. העובדה שהחבירמות ממשיכים לשחק בהנאה גם כשבחצר יש שלוש קבוצות יחד מצביעה על הביטחון שיש להם במרחב הגן והקירבה שהם חשים כלפי ילדים מקבוצות אחרות וכלל הצוות. מאוד משמח לראות את החברימות משחקים להנאתם בסיטואציה שלפני כמה חודשים היתה יוצרת עומס רב.

אבל עם כל הכבוד לעצמאות של החברימות, גם הגננות רוצות לשחק ולבלות בחצר! אז מה עושות הגננות כשהן רוצות לבלות עם הילדימות? ממציאות הפעלות שונות ומשונות:

השבוע קיבלנו לגן פרי שעדין לא אכלנו יחד עם החברים - מלון ירוק (למרות שזאת עדיין לא העונה!). הזמנו את החברים לבוא לאכול מהפרי המסקרן. ראינו את הקליפה החיצונית הצהובה, קליפה מחוספסת ומלאת קווים וצורות. נתנו לחברים להתבונן ולהרגיש את המלון. היינו מאוד סקרנים לגלות איך נראה המלון מבפנים. חתכנו את המלון לחצי ומה גילינו? פנים ירוק מלא בגרעינים! כמה מפתיע! אז מה עושים עכשיו? את הגרעינים הרי אי אפשר לאכול... מיד הבאנו כף בעזרתה הוצאנו את כל הגרעינים לקערה. חתכנו לנו מלון ולמדנו שהקליפה עוזרת לנו להחזיק את הפרי אבל אי אפשר לאכול אותה, ולכן זרקנו גם את הקליפות בקערה עם הגרעינים. איזה פרי טעים!

פעילות נוספת שהקפדנו לקיים בחצר היא השקיית האדניות שזרענו בט"ו בשבט. כל יום מילאנו קופסה גדולה במים והזמנו את החברים לבוא כל אחד בתורו למלא כוס מארגז החול במים ולהשקות את האדניות כדיי שלא יתייבשו, יצמחו ויגדלו! הסתכלנו על התמונות שבאדניות כדי להבין איפה משקים את העגבניות שרי, את האזוב, האפונה והברוקולי. בסוגריים נגיד שכל בוקר כשאנחנו מגיעות לגן, אנחנו רואות המוני דרורים מתקרבות אל האדניות שלנו ומנסות לאכול את הזרעונים כך שאנחנו קצת חוששות להצלחת הגדילה. אנחנו חושבות על פתרונות לבעיה (אולי נכין דחליל עם הילדימות, אולי נשתול יחד איתם שתילים חדשים במקום זרעים...:)

עוד פעילות שעשינו השבוע בחצר היתה צביעה באמצעות סלק! בארוחת הבוקר כשאכלנו סלק החברים הינו מאוד מסוקרנים מהצבע שהסלק השאיר להם על הידיים והצלחת. החלטנו לנצל את ההזדמנות ולתת לחברימות להשתמש בסלק כמכחול שבעזרתו ציירנו על דפים בחצר. כל המכחולים נאכלו מאוד מהר אבל עדיין הספקנו לצבוע כמה דפים, פנים ובגדים :) החברים מאוד הצטערו לשמוע שהם אכלו את כל המכחולים.

השבוע התחלנו נושא חדש לקראת יום המשפחה - משפחות של חיות. במפגש, אחרי שסיימנו לשטוף פנים, לצחצח שיניים, להתלבש ולהתארגן, יצאנו אל הגן כשלפתע שמענו קולות מוזרים: "גע, גע, גע!" מה זה? מי עושה את הקול המוזר הזה? "ברווז!" ענו כולם. חיפשנו יחד מאיפה הקול מגיע ומצאנו את אמא אווזה וילדיה האווזונים שוחים בביתם באגם: 

> > "גי גע מי זה בא
> >
> > אמא אווזה 
> >
> > התדעו מי אני? 
> >
> > מלכת האווזים אני 
> >
> > ואלה ילדי
> >
> > גי גע גע"

משפחת האווזים הזכירה לנו משפחה אחרת שגם לה יש ברווזיים - למשפחתו של אפריים! מיד הוצאנו מקופסת המפגש גרב לבנה וארוכה שגרבנו על יד ימין, גרב שחורה וארוכה שגרבנו על יד שמאל, והנה לנו הברווזיים של סבתא של אפריים!

> "לסבתא של אפריים
>
> לסבתא ברווזיים
>
> אחד לבן
>
> אחד שחור
>
> [לסבתא ברווזיים"
> ](https://www.youtube.com/watch?v=4u7anbGu-5c)[
> ](https://www.youtube.com/watch?v=4u7anbGu-5c)

הילדים היו מהופנטים לגרביים שטובלות במים, מסתתרות ומתשחוות, ולאט לאט התחילו לעשות את התנועות גם בעצמם! הם ממש אוהבים את השיר הזה ואני ממש ממליצה לכם לשיר אותו יחד עם הילדימות בבית. אל תוותרו על גריבת הגרביים על הידיים יחד עם הילדימות! זה פשוט תענוג והזדמנות פז לבילוי משותף מלא בצחוק. 

נפרדנו מהברווזים לשלום והמשכנו ללכת בגן כשפתאום שמענו קול נוסף! "פק פק פק פק!" מה זה יכול להיות? "תרנגולת!" ענו כולם (איך הם יודעים הכל הגאונים האלה). בהתחלה סיפרתי להם שהתרנגולת גרה בלול בו היא מטילה ביצים. על הביצים התרנגולת מתיישבת ודוגרת ומחממת, עד שבוקע אפרוח! בהמשך השבוע ששאלתי אותם איפה גרה התרנגולת הם ידעו להגיד לבד שהיא גרה בלול ומטילה ביצה! רקדנו לשיר שכבר הכרנו בתחילת השנה ["התרנגול"](https://www.youtube.com/watch?v=7IkKiYZQjWs) מתוך האלבום תנועחיה של רונית פלד והתהלכנו בחדר כמו תרנגולות! הם מתוקים מאוד כשהם עושים כאילו הם תרנגולות! 

שבוע הבא בהקשר של הבתים של החיות נדבר על הבתים שלנו ונציג את התמונות שהבאתם לנו! בהזדמנות זו גם רצינו לומר כל הכבוד על היוזמה של פיתוח התמונות ביחד! לא מובן מאליו! כל הכבוד לכם הורימות! באמת שריגשתם אותנו.

המון מזל טוב ליערה שחגגה השבוע יום הולדת! לבשנו יחד את אביזרי יום ההולדת (הגלימה, השרביט והכתר כולם), שרנו ורקדנו יחד לצלילי שירי משחק חדשים, התכבדנו בקיש בטטה נהדר ובעוגה, וקיבלנו במתנה לגן את הספר "אייה! אווץ'! ואווה!". תודה לך יערה שימחת את כולנו

חיבוקים ונשיקות

הדר וענת

הודעות ותזכורות:

\*מצעים ליום ראשון

\*מגבונים לחודש פברואר מי שעדיין לא הביא

\* תמונה של המשפחה מי שעדיין לא הביא!!!

## צעירים ב'

שבוע של פרידה מהשקדייה המהממת שלנו ואיך נעשה את זה הרי לא באמת נפרדים…

 העצים איתנו כל הזמן נעים בין הרוחות ומשתנים עם העונות …ומבלי שנשים לב הם גדלים וצומחים להם כמו כל הטבע סביבנו אם נדאג לו הוא יצמח ויפרח… ועכשיו אימרו לי אתם יודעים איך עשב צומח?.. וילד איך ילד צומח?….

[פרפר נחמד עם שיר פשוט ונכון -
](https://www.youtube.com/watch?v=Y6zLCtrRVUY&feature=youtu.be)

> איך צומח עשב?.. ככה
>
> איך צומח פרח?..ככה
>
> איך חיטה צומחת.?… ככה
>
> איך צומח ילד?..ככההה

הלו יעקב מתרוממים גבוה גבוה מותחים ידיים הכי גבוה שאפשר שלא נפספס חלילה כמה הם צמחו וגדלו .

בחברותא החברים יחד עם דור התבוננו על עץ השקדיה המרהיב שתלינו לקישוט בחצר שלנו.

חשבנו שאולי הוא קצת בודד בזמן שאנחנו בתוך הגן או בבית והחלטנו למצוא לו חברים … 

ועכשיו מי יודע איזו חיה אוהבת להסתתר בין הענפים לנשנש, פירות ולעוף … הציפור כמובן.

הלו יעקב החליטו להכין קן מפנק לציפורים .. מצאנו קופסא לא גדולה מידי ולא קטנה מידי והתחלנו                  לחפש זרדים ועלים לריפוד וחימום הקן הלו יעקובים הפשילו ידים והופ החלו באיסוף..

 כמה שיתוף פעולה יש בקבוצה הזו הם לא היו צריכים דירבון אספו עלים רכים ויבשים מילאו את הקופסא והניחו בזהירות ליד העץ . שמנו בפנים קצת זרעים של פלפל אדום שנשאר מארוחת הבוקר שיהיה להם מה לנשנש…

מיותר לומר ששושנה שלנו גילתה את הקן והזרעים לפני הציפורים ונישנשה לה ברוגע … נו טוב….

במפגש דמיינו את צמרת העץ… כמה היא גבוהה ומלאה בעלים.

מעניין איך העץ נראה מלמעלה …

ניסינו להתבונן בתמונה של העץ ממבט על לא כל כך הבנו מה ראינו… נזכרנו שלדמיין אפשר בקלות…

היינו ציפורים.. פרשנו כנפיים והמרנו לשמיים בהתחלה לאט ונמוך ראינו את גזע העץ ו…עלינו ועלינו ועלינו עד שהגענו לענפים נזהרנו לא לקבל מכה בראש… וואו כמה ענפים…

הסתכלנו למעלה ראינו שמיים ועננים לבנים .. עפנו גבוה גבוה ולרגע אחד… הסתכלנו למטה והיי תראו הנה העץ הענפים והעלים ואם זזים קצת אפשר לראות את הגזע והאדמה … העץ יפה גם מלמעלה .

אהבנו איך הרעיון של לפרוש כנפיים ולעוף הכרנו את הנשר הגדול שהכנפיים שלו ישרות ומתוחות והוא דוהה  בשמיים חג לו מעל…. אז החלטנו…

> לעוף לעוף לעוף 
>
> כנף משיק כנף
>
> הנה הנשר עף…
>
> הנה הנשר עף לו למרחק 
>
> כנפיים ישרות, כנפיים מתוחות 
>
> הנשר דוהה עכשיו…
>
> סיבוב גדול סיבוב גדול 
>
> לימין וגם לשמאל
>
> [
>  תנועחיה ,רונית פלד - הנשר
> ](https://www.youtube.com/watch?v=gHIYOUdcfxs&feature=youtu.be)

כמה שהעץ יפה גם מעיני הציפור עצים נותנים לנו צל ואנחנו רק צריכים לדאוג להשקות במים ולשמור על סביבה נקייה … הלו יעקב החליטו לשתול עץ  כדי שיהיה להם צל ופרי מתוק כל הזמן ..

הקשבנו לסיפור חנן הגנן - רינת הופר

ראינו את הזרע המיוחד שהוא טמן באדמה בצורת לב 

וכמו שאנחנו כבר יודעים הוא המתין לגשם ולשמש כי זה מה שהעץ צריך כדי לגדול .

והזמן עבר לו והנה צמח לו עץ- אילן .

עם המון פירות ודברים משונים שבטח לו צמחו על עץ כמו נעליים וביצת עין … מצחיק.

החברים השתתפו בסיפור קראו בקול - דין דין דון בפעמון .

והספר הזה עשה חשק לעץ עם פירות ונעליים (:

גם אנחנו רוצים לנוח בצילו של העץ.

אז בואו נשתול לנו עץ.

כל אחד בחר איפה לשתול את השתיל הקטן שלו חפרנו בעזרת מעדר, הנחנו את השתיל, כיסינו באדמה והידקנו בעזרת הידיים שיהיה לו חמים ונעים וכמובן השקנו, חיכינו ושרנו….

[עץ - דרך הצלילים
](https://www.youtube.com/watch?v=CbW58ratUQo&feature=youtu.be)

> יש לי בחצר כזה חבר עץ ירוק קטן מתוק
>
> אתן לו מים יתן לי צל 
>
> אתן לו מים יתן לי פרי 
>
> יש לי בחצר כזה חבר עץ ירוק כבר לא תינוק
>
> אתן לו מים יתן לי צל 
>
> אתן לו מים יתן לי פרי
>
> יש לי בחצר כזה חבר עץ ירוק גדול מתוק
>
> אתן לו מים יתן לי צל 
>
> אתן לו מים יתן לי פרי

פעילות בשולחן היצירה השבוע עבדנו עם מדבקות בגדלים וצורות שונות הילדים אוהבים להדביק דברים לכל מקום במיוחד לפנים למה?.. זה נראה כייף .. (:

מאחורי הקלעים עקבנו על השלבים בהם אנחנו צריכים חיזוקים ותיקונים ואת מי אפשר לדרבן יותר … הם עובדים כל כך יפה ביחד ומתקשרים עם החברים בשולחן מעבירים צבע או חולקים במדבקות ..

השבוע הקול שלי נעלם לו לאיטו והלו יעקב היו כל כך מדהימים בקשב שלהם אלי הם שאלו והתעניינו חיזקו אותי והכינו לי תה של ארגז חול מרק ואספרגוס … וזה נתן להם ולדור כמובן להתפנק בזמן איכות עם אחינועם ותמר .(:

תזכורות 

סדינים רכים ובקבוקי מים מלאים .

מגבוני חודש פברואר 

הכינה נחמה מזכירה לבדוק את ראשי הילדים .

תמונות, תמונות, תמונות בלי לחץ אבל… תמונות .

שבוע חמים ונעים ונחזור בכוחות מחודשים . 

אורטל ודור

## בוגרים

תודה לכל ההורים שהגיעו ביום חמישי, יצאנו בתחושה מאוד טובה ונעימה מהמפגש איתכם, מקוות שגם אתם. 

את השבוע שלנו אנחנו פותחים תמיד עם מנהג שהחברים בציונה מאוד אוהבים- החלפת ספרים! לאחרונה חשנו כי הקונספט בו נהגנו להחליף ספרים עד כה, מאבד את הרלוונטיות שלו עבור החברים ולכן, מה שאנחנו אוהבים לעשות במקרה כזה..(תופים תופים..) שינוי! ביום ראשון האחרון ניסינו לבצע החלפת ספרים תוך כדי משחק. כיצד? על הרצפה הנחנו ספרים הפוכים, כדי שלא נוכל לזהות אותם. הפעלנו את השיר האהוב "אדון שוקו", כל חבר בתורו הסתובב בזהירות בין הספרים וברגע שנעצרה המנגינה- הושטנו יד לספר שנעמדנו על ידו, וגילינו איזה ספר יצא לנו! בשמחה וצהלה הראינו לכל החברים וניגשנו לספרנית שתחייב את הכרטיסייה שלנו. בהמשך נשקול לבצע שינוי גם מבחינת ההרכב, ונבחן כיצד זה עובד בקבוצות קטנות. נעדכן! 

אם כבר בקבוצות קטנות עסקינן, אנו משתדלות לשלב עבודה פרטנית בקבוצות כחלק אינטגראלי מהלו"ז שלנו, מתוך הבנה שזה מעצים ומשפר את יכולות הביטוי של החברים. כך לדוגמה החברותה עם ליטל מתקיימת בקבוצות קטנות, וזה מרגיש מצוין. מה עושים בחברותה? יצירה, משחק חשיבה, משחקי זיכרון ונוספים שהחברים מאוד אוהבים ומצליחים להתרכז, להתבטא ולהעמיק בהם. השבוע החברים התמקדו במשחקי חשיבה בעזרת קלפים, לדוגמה, התאמת חיה למזון שלה. בזמן החברותה, הקבוצה השנייה נמצאת בארוחת הבוקר, ובסיום- מתחלפים! 

אחרי ארוחת הבוקר אנחנו מקפידים לנקות את הכיתה, (או יותר נכון, להבריק אותה..) שני חברים תופסים פיקוד על הסמרטוט, עוד חבר על המטאטא, אחד על היאה וקדימה לעבודה. כמובן שלא שוכחים להחליף בינינו ולהדגיש איפה כבר ניקינו כדי שהבאים אחרינו ידעו מהיכן להתחיל. 

החברים בציונה מקבלים בזרועות פתוחות את כל מי שבא לבקר במהלך היום, החל מחברי התינוקייה שאליהם יש לנו אהבה מיוחדת, חברים מקבוצת רוח'לה ויעקב שמצטרפים אלינו מדי פעם, אחי שאותה החברים לא פחות ממעריצים וכמובן הגננות האהובות שלנו, תמר ושחר הגדולה, שמבלות עם ציונה בימים בהן שירז או ליטל לא נמצאות. אנחנו לומדים כיצד עם כל אחת אנחנו יכולים לעשות דברים שונים ואהובים. עם תמר אנחנו אוהבים מאוד לשחק משחקי חברה במעגל, בהם גמדים קטנים באים לבקר אותנו או להמציא סיפורים ולהמחיז אותם בהצגה שיכולה בקלות להגיע לקאמרי. עם שחר הגדולה אנחנו אוהבים לעשות פעילויות בעקבות סיפור, השבוע למשל שחר הביאה לציונה את הסיפור "אהרון והעיפרון הסגול"/קרוקט ג'ונסון,  סיפור מקסים העוקב אחר ערב אחד בחייו של אהרון, ילד צעיר ומלא מחשבות, שבו הוא החליט לטייל לאור הירח עם עפרונו הסגול. בכוחו של עפרון זה לברוא ולשנות את המציאות סביב אהרון, ואכן, אף שאהרון מאויר לאורך הספר בשחור-לבן, הרי שעפרונו והמציאות שהוא בורא, מאוירים בסגול. תוך כדי הקשבה לסיפור החברים החזיקו בידם עפרון סגול, ואיירו על דף את ההתרחשויות השונות בסיפור. 

החברים בציונה מאוד אוהבים לפטפט, אנו מנצלים כל הזדמנות אפשרית לקשקש, ולעיתים השיחות מתפתחות לדיונים פילוסופיים במיוחד. כך לדוגמה בשיחת הבוקר אנחנו שואלים שאלות אודות צבע השיער שלנו, צבע העור, בודקים למי יש שיער מתולתל ולמי יש שיער חלק? אנחנו תוהים בנוגע לשוני בינינו, מה שונה ומה דומה? אנחנו מתחילים לפתח הערכה מדויקת יותר בנוגע למאפיינים שלנו ביחס לסביבה, זהו שיח חשוב ומעניין אשר מחזק את המודעות והביטחון שלנו. 

שיחות ברומו של עולם מתפתחות להן פעמים רבות גם בין החברים, מבלי כל התערבות או תיווך מצידנו. כך לדוגמה באחת מארוחות הבוקר השבוע, בעודנו יושבים יחד לאכול בבופה, יובל ששון העלה סוגיה מהותית: "אתם יודעים שפעם הייתי תינוק?" מיד ענו לו כל החברים בקריאות חיזוק כגון: "כן, גם אני!", "אני הייתי תינוקת גדולה!". 

"חברים...אתם לא מאמינים מה הבאתי/מה קרה/מה ראיתי/מה שמעתי!" מיד, כל העיניים נפתחות, מתח באוויר. החברים בציונה סקרנים! לשאול שאלות, להבין ולהכיר תהליכים מורכבים ופשוטים כאחד. משבוע לשבוע הסקרנות גוברת, ושאלות כמו "למה את הולכת ללימודים?" הופכות לשאלות של "מה עושים בלימודים?", "הלימודים יפים?" החברים בציונה מביעים עניין רב במתרחש סביבם, ובעיקר בתגובות ובמעשים של חברים אחרים. "מה אמרת לחבר?, מה החבר אמר לך?" אז מה עושים? נותנים מקום לשאלות, גם אם אין תשובות מדויקות, לא לכל דבר בחיים יש תשובה.

החצר שלנו היא מוקד משמעותי בחיי החברים בגן, קורים בה דברים לא פחות ממרתקים. כמו שבוודאי הבחנתם או שמעתם מהילדים, הדלת של הגן תוקנה! ציונה מיהרו לתפוס את המקומות הראשונים בהצגה והקפידו שחומי (הבחור שהגיע לתקן), יקפיד על כל כללי הזהירות הרלוונטיים. בארי דאג להסביר שלא יוצאים מהדלת לבד, "רק אם מי שבאת איתו לגן". כשחומי הפעיל את מסור הדיסק, שמענו רעש חזק, הרחנו ריח מוזר ושאלנו שאלות כמו, מה עושה מי שמפחד/ת מהרעש? אפשר ללכת רחוק, אפשר לשים ידיים על האוזניים, אפשר לשבת ליד הגננת או החבר שלנו. החברים ישבו על הדשא והתבוננו. כמעט 30 דק' בהן שום דבר לא היה מעניין מלבד האיש עם הפטיש ומסור הדיסק.

החצר מאפשרת לנו ללמוד על החברים הרבה מאוד דברים, מה הם אוהבים, לאן הם בוחרים ללכת, עם מי הם משחקים וכיצד. לעיתים קרובות נופלת בחלקינו ההזדמנות גם ללמוד מהם על גדולתו של המשחק הספונטני. באחד הימים השבוע, תוך כדי משחק עם כדורים קטנים יואב ותום זרקו אחד לשני כדורים קטנים מהבריכה. פתאום ולא במתכוון, קלעו את אחד הכדורים לסככה הגבוהה שבחצר. מיד קראו לכל החברים לצפות במתרחש. לא עברה דקה וכל החברים כבר החלו בניסיונות לזרוק את הכדור מעל הסככה (אגב, משימה לא פשוטה כלל). החברים עזרו ולימדו אחד את השני כיצד לתת תנופה ובאיזה אופן נכון יותר לעמוד כדי לזרוק את הכדור לגובה. האופציה הקלה היא לבטל את קיומו של המשחק, שכן מישהו יצטרך בסופו של דבר להוריד מהסככה את כל הכדורים...אופציה נוספת היא לאפשר לחברים לשחק, ולפתור את הבעיות שיצוצו כחלק מהמשחק. "עכשיו כשהצטברו הרבה כדורים על הסככה, איך נוריד אותם?" 

השבוע התחלנו לעסוק ב"יום המשפחה", דיברנו על משפחות שאנחנו מכירים, וגם על כאלה שפחות. סיפרנו סיפור על משפחת הקטניות בה החברים כיכבו כדמויות ראשיות. אבא חומוס, אמא אפונה והמון המון ילדים קטנים וחמודים- העדשים! המצאנו להם עיסוקים ותחביבים, דיברנו על הבית בו הם גרים והאוכל שהם אוהבים. לבסוף הכנו להם בית צבעוני ומיוחד בו הם יגורו. בזהירות רבה הדבקנו אותם יחד בתוך הבית, והתגאינו במשפחה המיוחדת שייצרנו. יום המשפחה הוא זמן נהדר עבור ציונה להרחיב ולדבר לא רק על סוגי משפחות אלא גם לבצע חיבור והקשרים של משפחה, בית וגן. חיבור לו הם זקוקים ואוהבים. בשבוע הבא נמשיך לעסוק בנושא זה, ולצורך כך אשמח אם כל משפחה תשלח לי באופן פרטי דבר אחד או שניים שאתם אוהבים לעשות בבית. זה לא צריך להיות אירוע בעל חשיבות, גם מנהג פשוט שהחברים מכירים ומזדהים איתו יעשה את העבודה☺ (לאכול ארוחת בוקר, לנסוע לגולן, ללכת לשוק ביום שישי וכו'). 

את השבוע שלנו סיימנו עם יום הולדת לילד והרמקולים, הלא הוא- רותם שלנו. את היום הולדת רותם בחר לעשות בסימן מקהלת ציונה! רותם חילק לכל אחד מהחברים כלי נגינה, ויחד יצרנו מקהלה ששרה וניגנה את מיטב הלהיטים. היה שמח! תודה לרותם ולמשפחה על שלל הפינוקים! הודעות ותזכורות- 

•	ביום ראשון 18.2 ערב שכולו נשות גן ילדי הטבע! פרטים מלאים נמצאים במייל, נשמח לנוכחות מרשימה של נשות ציונה☺ 

•	אנא דאגו לעדכן אותנו כאשר סבא/סבתא/דודה או כל אדם אחר שהוא לא אתם מגיעים לאסוף מהגן, חשוב לנו לדעת ולהזכיר לילדים. 

•	מגבונים חודש פברואר- בבקשה מי שטרם הביא, להביא ולעדכן אותנו שהבאתם.

•	נוהל יום א'- תיקי ספר, סדינים רכים ונעימים, בקבוקי מים מלאים. 

שבוע טוב למשפחת ציונה,

שירז וליטל.
