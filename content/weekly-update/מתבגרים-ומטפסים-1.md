---
title: מתבגרים ומטפסים
date: 2024-05-24T10:32:07.421Z
---
**שבת שלום לכל משפחות הגן**,

נפתח בכמה הודעות:

1. **שבועות**: ב-11-12.6 הגן יהיה סגור לרגל חג שבועות.
2. **סמינר צוות**: ב-27.6 הצוות יוצא לסמינר העשרה של יום, שימו לב שביום זה לא יתקיים גן, והיערכו בהתאם :)
3. **צוות חדש**: ברוכה הבאה לדשה שהצטרפה אלינו, דשה כבר כמה שבועות מחנכת בשכבה הצעירה. ברוך הבא גם ליניב שהצטרף אלינו ממש בימים האחרונים, ובחודש הבא תיקבע לו קבוצה. מוזמנימות לומר להם שלום אם אתם רואים אותם בחצר!
4. **טרמינל**: שימו לב שבסוף היום נוצר עומס רב בכניסה לגן. אנחנו רוצות לייצר לילדימות חוויה נעימה במפגש עמכם אחרי הגן, לאפשר לנו לספר לכם קצת בשקט על היום שלהן ולוודא שאף ילד.ה לא חומקימות החוצה בצפיפות. לכן אנחנו זקוקות לעזרתכם ההורים: שימו לב למה שקורה סביבכם, ביציאה מהגן המשיכו ללכת עוד טיפה ושבו לנשנש בנעימות בגינה שממול, במקום בצפיפות בכניסה לגן. את העגלות השאירו בחוץ כדי לרווח את הטרמינל, ואת הכניסה לגן השאירו תמיד פנויה ליציאה וכניסה. תודה על שיתוף הפעולה!
5. **יתושים**: הקיץ הגיע ועימו עקיצות היתושות. בגן אנחנו דואגות שלא יווצרו מקווי מים וליתושות לא יהיו מקומות טובים להטלת ביצים. זו נחשבת כיום לשיטה האפקטיבית להילחם ביתושים, אם כי היא לא מונעת את התופעה כליל. ההמלצה שלנו היא למרוח את הילדימות בחומר נגד יתושים לילדימות, או לענוד להן צמיד נגד יתושים. לצוות אסור למרוח את הילדימות בתכשירים כלשהם, אבל כן נציב בכניסה לגן עמדה עם חומר נגד יתושים שאתם תוכלו למרוח להם, אם שכחתם או לא הספקתם בבית.

**שבת שלום ומנוחה,**

**עומרי, אחינועם וכל גן ילדי הטבע**

## השכבה הצעירה

מאז החזרה מפסח, אנחנו מרגישות עוד יותר כמה הילדימות גדלו בחודשים האחרונים. בהתאם, גם הפעילויות וגם סדר היום שלנו מתחילים להשתנות ואנחנו מתחילות  להתכונן לשנת הבוגרים. הרי הילדימות לא מיד "מתבגרים" ב-1 בספטמבר…

ברבעון האחרון של השנה אנחנו מתמקדות בהקניית כישורי בוגרימות. מה זה אומר? הגדלה הדרגתית של עצמאות הילדימות וכן, גם "מתיחה" הדרגתית של סדר היום שלנו. הילדימות שמגיעים בבוקר כבר לא מוטרפים על ארוחת הבוקר בשעה מוקדמת, ואנחנו רואות שגם שנת הצהריים שלהם כבר מתאחרת ועייפות הצהריים מגיעה מאוחר יותר מה שמאפשר לנו להאריך קצת את פעילויות הבוקר. במקביל, הקיץ הגיע וכיף להיות בחצר, להשתולל יותר עם מים והרבה חומרים קרירים.

**אבטיח בחצר**

עם הגעת הקיץ התחלנו לנשנש יחד את פינוק הקיץ המסורתי שלנו: אבטיח קפוא! חשבנו: זה נעים לי בידיים? בפה? זה מקרר את הגוף, וכמה זה חשוב בקיץ!  ניסינו לחשוב על פתרונות: האבטיח הקפוא קר מדי להחזיק ביד - אפשר להחזיק בחלק הירוק, אפשר להשתמש בחולצה, אולי נייר?

מה עוד חשוב בקיץ? לשתות המון המון מים! הימים החמים מזכירים לנו כמה חשוב לדאוג לגוף שלנו ולשתות הרבה מים, אז אם שמעתם את הילדימות צועקים בסלון ״לרוויה״ זה כנראה בגללנו:)

**הצבע הכחול**

בהמשך לשבוע עצמאות גם השבוע העמקנו את העבודה בגואש הכחול שליווה אותנו בשבוע שעבר. טיפטפנו טיפת גואש כחולה על הדף וחקרנו איך נעים לנו למרוח אותו. עם האצבע? אולי עם כל כף היד, ואם נדפוק חזק את היד על הדף הצבע ישפריץ! והופ הנה טביעת כף היד שלנו. התבוננו בצבע על הידיים ובדקנו מה עוד כחול סביבנו- החולצות, מכנסיים, לחלקנו יש נעליים כחולות ואפילו עיניים תכלכלות!

נתראה בשבוע הבא עם בקבוקים מלאים וסדינים נקיים ורעננים:)

**צוות השכבה הצעירה - הילה, נגה א, קרן אור, רוני,  יהודית, שירז, גבי, ענבר, דשה ואלמוג**

 

## שכבת הבוגרים

השבוע המשכנו לדבר על העצמאות שלנו, והמשכנו ישר מיום העצמאות להתחיל להתכונן ליום ירושלים. ביום זה נתמקד במאפיינים היותר חזותיים של העיר, ולא נתעסק בפוליטיקות המרובות שלה. איפה ירושלים נמצאת? איך נראים הבניינים בעיר?

ירושלים נמצאת על ראש הר - איך נטפס אליה? ניסינו לארוז את התיק שלנו לקראת הטיפוס. מה נכניס, חשבנו? אחרי שמילאנו את התיקים שלנו בכל מה שרצינו איתנו, ניסינו להרים אותו, וגילינו שהוא ממש ממש כבד! הנחנו לרגע את התיקים הדמיוניים שלנו בצד, ולקחנו תיק מלא בחימר. גילינו שממש כבד להרים אותו! חלק מהילדימות כופפו את הגב קדימה והרימו את התיק על הגב. חלק מהילדימות ניסו לקחת אותו מקדימה, וראינו שהגב שלהם התעקם מעט אחורה. יש כאלה שניסו על הצד, וכולנו הרגשנו שזה קצת לא נוח. הנחנו את החימר בצד, לקחנו שוב את התיקים הדמיוניים וחשבנו אם יש דברים שאולי לא חייבים לקחת איתנו, כי הטיפוס קשה…

אבל רגע, חלק מהילדימות אמרו: אנחנו בכלל לא מגיעים לירושלים ברגל! איך מגיעים אליה? אפשר להגיע במכונית, אפשר באוטובוס ואפילו ברכבת! זה נכון, היום אפשר כבר להגיע די בקלות לירושלים, בהרבה פחות זמן ומאמץ, כי היום כבר יש כלי תחבורה ממונעים. אבל פעם, אנשים היו עולים בכוח הרגליים שלהם. ואם היה להם כבד? הם היו נעזרים בחיות משא! חמורים, סוסים… חיות חזקות ושריריות שיכולות להחזיק גם בן אדם, יכולות גם להחזיק תיקי מסע (ומשא) כבדים. אבל זה נעים להן? בכל מקרה, אם אנחנו לוקחים איתנו חיות, אנחנו צריכות גם לדאוג להן: נאכיל אותן, נשקה אותן, ננקה אותן בסוף היום מאבק וזיעת הדרך, ונדאג שיש להם מקום טוב לנוח בו…

**ירושלים עיר חומות**

כשהגענו לכניסה לעיר ראינו את הבניינים עשויי האבן שנמצאים בכל מקום בעיר! העיר העתיקה של פעם הייתה מוקפת חומת אבן, ואנשים בעיר היו בונים את בתיהם מאבנים שהיו בחצרות הבתים! גם אנחנו תרגלנו בניית חומות. ממה? מכל מה שמצאנו: חול, קוביות עץ, מגנטים, לגו, חימר…

בשבוע הבא אנחנו מקוות להצליח להגיע גם פנימה לתוך הרחובות הצרים והמפותלים, לשוק מחנה יהודה התוסס ולחיי העיר!

ניפגש ביום ראשון - לא לשכוח בקבוקים מלאים וקרירים וסדינים נקיים!

**שתהיה שבת נעימה ורגועה,**

**צוות השכבה הבוגרת: מייקי, מיכל, נגה ב, חוה, עמנואל, רוני, לילה ולין.**