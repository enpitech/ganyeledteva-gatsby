---
title: נובי גוד וחורף שמח!
date: 2021-12-31T13:18:47.101Z
---
היי הורימות, 

 **קורונה #5:** שלחנו לכם בואטסאפ מסמך שמרכז את כל ההנחיות הרלוונטיות עבורנו בגן. אנא קיראו אותן בעיון - מבטיחות שזה קצר ולעניין! יש שם מידע חשוב עבור כולנו שיעזור לנו להמשיך לפעול בצורה כמה שיותר סדירה.

1. **מטבח**: נכון שחן מסיימת בקרוב את עבודתה כאן, אבל בינתיים היא ממשיכה לתת בגן לא מעט ימים, כך שכרגע היא עוד כאן. בימים שבהם לא תהיה כאן, ובמידה ולא נצליח לגייס עד אז מבשלת (נשמח אם תפיצו את הבשורה שאנחנו מחפשות!)  תגיע מחנכת / מנהלת נוספת באותו היום שתהיה אחראית על המטבח. בכל מקרה הצוות לא יצא כדי להיות במבטח במהלך היום, מלבד חיתוך ירקות לארוחת הבוקר לפני פתיחת הגן. אל תדאגו, חן כתבה לנו חוברת מושלמת עם כל ההנחיות, המתכונים, המדדים כך שנוכל לעשות את זה הכי טוב שיש. חוצמזה, יש לנו בצוות כמה בשלניות שלא נחשפו עדיין :) 
2. **אירועים קרובים:** 

* 10.1.22 בשעה 20:00 בזום - פורום הורים בנושא ״פליי דייטס״.
*  31.1.22 יום שני בשעה 20:00 הרצאה של אחינועם בנושא כללים ודיאלוג מול הילדימות או במילים אחרות - איך לנהל את הגבולות. המלצה חמה להגיע. (התכנון המקורי היה לעשות את זה יחד בגן, אבל בגלל העליה בתחלואה ככל הנראה תתקיים גם בזום).

4. **כיבוד ימי הולדת בגן:** בימי ההולדת אתם מביאים לנו פינוקים , בעיקר פירות. בהמשך לנושא הבטיחות, אנחנו לא יודעים אם אתם יודעים, אבל יש חשיבות לצורת החיתוך של הירקות / פירות. למשל: בננות שחתוכות למטבעות מסוכנות יותר מאשר כאלה שחתוכות לרצועות, ככלל, פירות תמיד עדיף לחתוך לרצועות. לא בטוחים? התייעצו עם הקפטנית.
5. טלפון בגן: מאחר ואין לנו מנהלת משרד (וגם לא תהיה בעתיד הקרוב) נבקש מכם לתקשר ישירות מול הקפטניות שלכם, ולא מול טלפון הגן. במידה ולא עונים לכם למשהו דחוף, מוזמנים תמיד להתקשר לאורטל/ אחינועם/ צחי. 

  

**שבת של מנוחה !**

**צוות גן ילדי הטבע הדמוקרטי**

 

## שכבת הצעירים

שבוע רגוע ונעים עבר עלינו בשכבת הצעירים. החצר שלנו התייבשה בהדרגה מהשבוע החורפי הקודם, והילדימות התרגשו לראות לפתע שוב את קרני השמש שחודרות מבין החריצים בסככות שלנו, וקפצו בהתרגשות בריבועי השמש. מיד נרחיב על השבוע שלנו, אבל כמה הודעות קצרות:

* שנה חדשה, חודש חדש - ומגבונים חדשים! אנא הביאו אתכם ביום ראשון מגבונים: 4 חבילות לילדימות עם חיתולים, 2 חבילות לילדימות ללא חיתול.
* נעליים: שימו לב שהנעליים שאתם בוחרים לילדימות נוחות להם, לא גדולות מדי, לא נופלות מהרגל בקלות, ולא מכשילות אותם בריצה. אנחנו מאוד אוהבים את הריצה שלנו בחצר. הילדימות עוד לומדים את מיומנות התנועה במרחב, וכשאנחנו בוחרים נעליים, אנחנו רוצים לראות שאלו נעליים נוחות שעוזרות להם בכך, ולא מכשילות אותם. איך נדע? אפשר לנעול אותן בבית ולנסות לרוץ בהן, לראות מה קורה. ככלל, נעליים גדולות מדי לעתים קרובות מכשילות, כיוון שהילדימות לא יכולים להעריך נכונה את גודל טביעת הרגל שלהן…
* כניסה לגן: חלק מכם אולי תוהים מדוע אנו מקפידות על כך שהילדימות יניחו בעצמם את הבקבוקים שלהם בסלסלה כדבר הראשון שהם עושים בכניסה על הבוקר. אנחנו מאמינות מאוד בטקסיות וחזרתיות כעקרונות שמאוד עוזרים לילדימות - וזה נכון במיוחד בבוקר! הטקס שבו הילדימות נכנסים עם הבקבוק ביד וישר מניחים אותו במקום מעניק להם ביטחון בתחילת היום - ומשם הם יכולים לבחור איפה ברצונם לפתוח את הבוקר שלהם: בארגז החול, בעמדת הציור, במכוניות או בכיתה! אתם גם מוזמנים לעזור לנו בכך: לפני הכניסה לגן, תנו להם את הבקבוק, וכך הם ייכנסו כבר מוכנים להתחיל את הבוקר שלהם!
* נוהל יום א': מחכות לילדימות, לא לשכוח סדינים נקיים ובקבוקי מים טריים!

 

נהנינו השבוע מההפוגה בגשמים, וחיפשנו את השמש בכל מקום! בחוץ היה קריר, אך כשמצאנו נקודת שמש הרגשנו שחמים ונעים לנו! חלק מהילדימות כבר יודעים לשים לב שחם להם בעצמם, ומבקשים לפשוט מעיל/סווטשירט. חלק משיח החורף שלנו מתמקד בתחושות שלנו: השבוע הרבה דיברנו על האם חם לי או קר לי: האם אני צריכה מעיל כדי לצאת החוצה? ואולי חם לי מדי, ואני דווקא רוצה להוריד שכבה? האם אשב על הרצפה, או על השטיח? הרצפה קרירה וקשה, והשטיח יותר רך וחמים. הדק יבש ונעים, ואילו הדשא קצת לח ועושה לי רטוב במכנסיים! ומה לגבי נעליים? כדי לשמור על הרגליים שלנו חמימות, נשתדל לא לחלוץ נעליים, אפילו שאנחנו מאוד אוהבים להיות יחפים בחצר ולהרגיש את החול באצבעות הרגליים! ואם קר לי בחוץ? תמיד אפשר לשים קצת [שירי חורף](https://www.youtube.com/watch?v=JWeZTK-grjo) ולרקוד כדי להתחמם! 

**אפים ונזלות**

דיברנו רבות על תחושה נוספת שלצערנו החורף מביא עימו – רטוב לי מתחת לאף! נזלת זה לא ממש כיף, זה סותם את האף ולפעמים מקשה על הנשימה ועל השינה, וזה גם לא נעים כשהיא נוזלת ונוזלת. מה אנחנו יכולים לעשות? לקנח את האף! אנחנו עובדות עם הילדימות על דרכי פעולה בנוגע לנזלת, כל אחת/ד בהתאם לשלב ההתפתחותי שלה/ו: האם אני מרגישה שרטוב לי מתחת לאף? אם כן, אני יכולה לבקש ממחנכת עזרה, לומר: "אף", "נזלת" או "לקנח" או "אני צריכה לקנח את האף". יש ילדימות שגם כבר מנסים לקנח את האף בעצמם, ואנחנו מעודדות את היכולת הזו. איך נקנח? כמו רוב הדברים בגן, גם כאן נפרק את הפעולה: נלמד קודם כיצד לקחת נייר אחד בזהירות מהחבילה. בשלב מתקדם יותר, נלמד לצבוט את האף. ומה עוד אפשר ללמוד? כיצד להוציא אויר דרך האף, ולדחוף החוצה את הנזלת אל תוך הטישו! זו פעולה מאוד מורכבת, אבל יש לנו חורף שלם לתרגל!

**אשוחים ואורנים**

אז החורף החל, ועימו מגיעה גם שנה קלנדרית חדשה! עבור הילדימות התאריך הוא חסר משמעות, אבל גם הם מזהים סיבה למסיבה! השבוע התחלנו להתכונן לנובי גוד! כרגיל, בגן אנחנו מתמקדים בסימני החג האהובים, והפעם התמקדנו בעץ האשוח! האשוח הוא עץ גדול, מלא מחטים! הרגשנו והרחנו את המחטים במפגש, וגם צבענו עץ אשוח משלנו, עשוי מקרטון! לקחנו פונפונים, טבלנו אותם בצבע של העצים – ירוק! והטבענו ומרחנו אותם על פני עץ הקרטון הגדול! הילדימות נהנו ועבדו בריכוז כדי למלא כל פינה של העץ! בהמשך גם נקשט אותו ונעטר אותו!

בשבוע הבא נמשיך לחקור את האשוח ואת החורף, ונכיר את ירקות החורף האהובים – ירקות השורש!

**נובי גוד שמח!**

**צוות שכבת הצעירים: חולוד, חוה, שיר, בר, עדי, רותם ומיכל**

 

## שכבת הבוגרים

שבוע מנצנץ וחגיגי עבר עלינו בשכבת הבוגרים, מתרגשים ומצפים למה השנה החדשה תביא איתה :) מיד נשתף, אבל קודם נזכיר שסוף החודש הגיע וזה בדיוק הזמן להביא לגן מגבונים (2 חבילות לילדימות עם חיתול, 1 לילדימות ללא חיתול).

 **מתכוננים לשנה חדשה**

השבוע העמקנו בכמה מסימני חג הנובי גוד… הכרנו את עץ האשוח - יולקה. גילינו שיש לו עלים מיוחדים מאוד הדומים למחטים ממש כמו עץ האורן. גילינו שהוא ירוק עד.. מה זה אומר ירוק עד? אין לו שלכת? הוא לא ערום? גילינו שעץ האשוח מחליף את עליו במהלך כל השנה לאט לאט לא כמו העצים שאנו מכירים הממתינים לסתיו כדי להחליף את העלים היבשים בחדשים. גילינו שהחג הזה הגיע אלינו ממדינה קרה קפואה! מושלגת… איפה יש שלג בישראל? בהר החרמון ההר הגבוה ביותר. הקשבנו לשיר- [על ראש החרמון](<https://youtu.be/reQtwUI2bSc>).

ומאיפה מגיע השלג? כמו הגשם שלנו, מהעננים! כשהעננים נמצאים במקום ממש קר, המים שבתוכם הופכים לגבישי שלג זעירים, וכשהם גדולים מספיק, הם נהיים כבדים ונופלים לאדמה לאט לאט. בהמשך ערכנו ניסוי: מה קורה כשמערבבים קצף גילוח עם סודה לשתייה? ערבבנו וערבבנו, כשהיה יבש הוספנו קצף גילוח, וכשהיה רטוב הוספנו סודה לשתייה, עד שקיבלנו את המרקם המושלם, והחברימות נהנו להכין כדורי שלג קטנים מהחומר שנוצר! גם בארגז החול שלנו הפעלנו קצת את הדמיון, וניסינו ליצור "כדורי שלג" ו"אנשי שלג" קטנטנים מחול…

 **אז למה אנו חוגגים את החג הזה בעצם?**

יש המון אנשימות שהגיעו ממדינה קפואה לארץ ישראל  וחוגגים גם פה את חגם. מיקה שלנו אשר חוגגת נובי גוד עם המשפחה שלה הביאה קישוטים שונים, ממתק מיוחד, ואת דד מרוז - סבא שלבוש בבגדים חמים ורוקד עם הבטן(:

מיקה הסבירה שאת העץ צריך לקשט כדי שיהיה חגיגי ומואר וכמובן לוודא שיש מקום למתנות תחתיו.. דד מרוז רקד לצלילי המוסיקה כשמיקה חילקה לילדימות טעימה פיצפונת מהממתק זיפיר שהביאה לנו. 

החג הזה נותן לנו הזדמנות נהדרת להעמיק שיח על מתנות: מה זו מתנה? יש מתנות חדשות שנקנות בחנות, יש מתנות ממוחזרות ויש מתנות מהטבע. מדוע אנו עושים שימוש חוזר? את כל הדברים בעולם אנחנו מייצרים מחומרים שונים בטבע ובעולם שלנו. אם אנחנו יכולים להמשיך לעשות שימוש בדבר מה במקום לקנות חדש, אנחנו עוזרים לשמור על הטבע שלנו, ובמקביל גם יכולים לשמח אנשימות אחרים במשהו שישן לנו אבל חדש להם! למשל, בגד שכבר קטן עלי יכול לעבור למישהו אחר ולחמם אותו, וצעצוע שכבר לא מתאים לי יכול לשמח חברה!

ואילו מתנות הטבע מעניק לנו? השמים, העננים, הפרפרים, ירקות ופירות…

**עץ האשוח שלנו**

קישוטים יש! פינוקים יש! איפה העץ שלנו? במסע בדמיון טיילנו ביער של עצי אשוח הכל היה ירוק ויפה. לא כל כך רצינו לכרות אחד - זה הבית שלו! אז החלטנו למצוא פיתרון. בחרנו בחומר שכבר קיים סביבנו-קרטון. והחלטנו להפוך אותו לעץ אשוח.

\*במקרה\* קרה דבר מרגש נוסף בחצר שלנו השבוע - בחצר שלנו הופיעו ארגזי קרטון ענקיים. החברימות רצו לחקור מה אפשר לעשות איתם: נכנסנו פנימה, התיישבנו והתחלנו למלא אותם בכדורים צבעוניים. הבנו שאפשר לייצר משחק זריקה נוסף. מי יכול  לזרוק כדורים מהקרטון עד הארגז הרחוק מהם? החברימות התאמצו לכוון היטב על מנת לקלוע את הכדורים מן הקרטון לתוך הארגז! הארגזים הגדולים סיפקו לנו שעות של הנאה, וגם שימשו אותנו ליצירת עצי האשוח הגדולים שלנו! דוגמה נהדרת לשימוש חוזר!

המחנכות חתכו עצים גדולים מהקרטון, אבל החברימות היו אחראים לצביעתם: באיזה צבע נצבע אותו? ירוק! קראו כולם. את העץ צבענו בגוונים של ירוק. קישטנו במדבקות צבעוניות - כמה חגיגי ויפה הוא! נהנינו לקשט וגם להתבונן בפרי עמלנו, ולחגוג מתחת לעץ החגיגי שלנו!

בשבוע הבא נמשיך לעסוק בחורף, ונתחיל להתעמק בירקות השורש שאנחנו כה אוהבים - במיוחד בחורף! מחכות לשבוע חדש אתכם, עם בקבוקים מלאים וסדינים רעננים!

**סופשבוע נעים מכל צוות שכבת הבוגרים:**

**אורטל, גבי, נופר, הילה, רוני, תמר ושגיא**