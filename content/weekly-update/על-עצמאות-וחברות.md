---
title: על עצמאות וחברות
date: '2020-12-05T14:34:58+02:00'
img: ''
---
**שלום לכל ההורימות!**

בקושי הספקנו למצמץ, והנה אנחנו כבר בדצמבר,  וכמובן שעם בוא דצמבר מגיע גם חג החנוכה!

מסיבת חנוכה היא אחד האירועים המשמעותיים בגן שלנו, בה אנחנו מציינים לא רק את החג, אלא גם את הימצאותנו ברבעון השני. זוהי תקופה חשובה בגן - סיימנו לגמרי את שלבי ההסתגלות וההכרות ועכשיו הילדימות כבר מכירים היטב את הגן, מחזיקים בכישורים והרגלים חדשים ורחבים. בשגרה, המטרה העיקרית של המסיבה היא לחבר, לראשונה בשנת הלימודים, בין הבית לגן דרך הילדימות. המסיבה מאפשרת להורים לבקר ב"בית השני" של הילדימות ולחוות אותו דרך העיניים שלהם. לצערנו, השנה בשל המגבלות לא נוכל לקיים את המסיבה במתכונתה בעשור האחרון. אבל לא רצינו לוותר על הרעיון העומד מאחורי המסיבה הזו, וחשבנו רבות על אלטרנטיבה הולמת. 

**אז איך תתקיים השנה מסיבת חנוכה? **

בהתאם לתקופה, היא תתקיים בבית שלכם! אבל בכל זאת נחגוג אותה כל קבוצה יחד. 

**איך בדיוק? **

לכל קבוצה נקבעה שעה ותאריך ( מפורט בהמשך).

בזמן זה, נתחבר כולנו יחד לזום. המסיבה תהיה בעצם מגוון פעילויות אינטראקטיביות - ניפגש בזום כדי לקבל הנחיות, ואתם תצאו לבצע את המשימות בביתכם, כל הקבוצה במקביל. כל משפחה תקבל מבעוד מאוד מארז קטן עם כל מה שצריך כדי לקיים את המסיבה בבית.

כך נוכל לשמור על רוח החגיגה והדברים שהופכים אותה למשמעותית בעינינו: תקבלו משימות בהן לילדימות תהיה הזדמנות להוביל אתכם, וכך תקבלו הזדמנות ללמוד יחדיו; העבודה של כל המשפחות במקביל תיצור חיבור, גם אם מרחוק, ברוח התקופה.

**מתי זה יקרה?**

צהובים (מיכל): 16.12.20 בשעה 17:00 

כחולים (אורטל): 16.12.20 בשעה 18:15 

סגולים (חולוד): 17.12.20 בשעה 17:00

ורודים (גבי): 17.12.20 בשעה 18:00

משך כל מסיבה יהיה 45 דקות, וכל צוות השכבה ישתתף במסיבה של כל קבוצה 

**הודעות נוספות על חנוכה: **

שימו לב כי בימי המסיבות הגן יסתיים מוקדם יותר (לפי שכבות), כדי שנספיק גם אנחנו להתארגן, ואתם והילדימות תוכלו להגיע הביתה ולהתמקם ולנוח. (כלומר, ביום רביעי ה-16.12 שכבת הבוגרים תסיים בשעה 16:00; וביום חמישי ה-17.12 שכבת הצעירים תסיים בשעה 16:00).

להזכירכם: **ביום ראשון, 13.12.20, הגן בחופש חנוכה**. זוהי הזדמנות גם למי שטרם עשה זאת לעבור על לוח השנה בעמוד הבית באתר, ולסמן לעצמכם את כל חופשי הגן.

**שבוע מהנה לכולנו,**

**אחינועם וכל צוות גן ילדי הטבע הדמוקרטי**

![](/img/pics/mud.jpeg)

## שכבת הצעירים

הורימות יקרים שלנו, היה לנו שבוע שמשי ונהדר, בו גם שמנו לב כיצד הצעירים שלנו נהיים יותר ויותר עצמאיים, מסוגלים ובטוחים. בהמשך השיח שלנו על הסתיו המבולבל, החושך שפגשנו שבוע שעבר התחלף השבוע באור - מי מאיר לנו את היום? השמש! ומה מאיר לנו את החושך? מיד נרחיב על זה, אבל קודם כל, כמה הודעות.

* **חיתולים**: לעתים קרובות מדי אנחנו מוצאות את עצמנו עם מחסור בחיתולים, או שהחיתולים מגיעים בלי שמות - שני דברים שמאוד מכבידים עלינו בסדר היום שלנו. ממש יעזור לנו אם תכניסו מדי בוקר לתיק 6 חיתולים עליהם כתובים שמות הילדימות.
* **מחר יום ראשון**: לא לשכוח סדינים נקיים ובקבוקים מלאים לראשון!

# הדרך אל העצמאות

הדרך של הילדימות לתחושת עצמאות ומסוגלות כרוכה בלימוד של פעולות יום-יומיות רבות. אחת הדרכים להפוך את חוויית ההתפתחות והלימוד לחיובית היא פירוק סך הפעולות לשלבים. באופן זה, אנחנו מונעות תסכולים ומגבירות הצלחות וסיפוק.

ניקח לדוגמא תהליך של מעבר לעצמאות בחליצת הנעליים. אם פשוט נטיל עליהם יום אחד לחלוץ נעליים לבד, סביר להניח שרובם פשוט יאמרו "לא יכולים". בעצם, נדון אותם לכישלון - מה שבעינינו נראה כמו פעולה פשוטה, למעשה מורכב מהמון פעולות קטנות שאנחנו עושים מבלי לחשוב עליהם. עבור ילדימות שבפעם הראשונה עושים זאת, זו פעולה גדולה שהם בכלל לא יודעים איך לגשת אליה.

לכן ננסה לפרק להם את התהליך לפעולות: למשל, נתחיל בלפתוח את הסקוצ'ים. אחר כך נעבור לאחיזת הנעל בעקב ומשיכה. במהלך הפעולה נשתדל לתת חיזוקים חיוביים ולעזור בשלבים שטרם צלחו. כך למשל: "את לא מצליחה להוציא את העקב, אבל את כן הצלחת לפתוח את הסקוץ'. בואי ננסה להחזיק בשתי הידיים ולמשוך החוצה ביחד, נתחיל בעקב". ברגע שנראה שהילדים שולטים בשלב בו הם נמצאים ומצליחים באופן עקבי, נעבור לשלב הבא ולזה שאחריו, כך עד השלמת תהליך לימוד הפעולה. כשסוף סוף יצליחו בעצמם, הילדימות ישאבו מכך סיפוק ותחושת מסוגלות נהדרת.

חיזוק נוסף של תחושת המסוגלות קיבלנו השבוע מהעבודה בחימר, חומר שהילדימות מתרגשים לפגוש בכל פעם מחדש - לחימר יש השפעה מאוד מרגיעה - יתרונו שהוא דייסתי, רך, חושני ומעניק לילדימות הרגשת שליטה. בגלל שקל ליצור ממנו צורות ואין לגביו חוקי עבודה, הילדימות יכולים לעשות בו שימוש כרצונם. ילדים הזקוקים לחיזוק ההערכה העצמית חווים חוויה מיוחדת של הצלחה תוך השימוש בחימר - בכל נגיעה בחימר נוכל לראות השפעה: האצבע שלנו נכנסה לתוך החימר ויצרה חור, הגפרור נכנס לתוך החימר ויצר גם הוא חור, אך קטן בהרבה. הילדימות חוקרים ואנחנו נהנות לראותם יוצרים ומעמיקים ביצירתם.

**קצת זמן חצר**

השבוע החצר שלנו הייתה פעילה בצורה יוצאת דופן! ארגז החול היה המטבח שלנו, בריכת הכדורים הייתה הירקן שלנו והחול היה כל דבר אפשרי כמעט! החצר היא ההזדמנות העיקרית שלנו למשחק סוציו-דרמטי, וכמובן גם לפעילויות יותר ספורטיביות. אנחנו משתדלים להעניק לה כמה שיותר זמן לפיכך, ולנסות להתאים את הפעילויות בה בהתאם.

השבוע על הדשא חיכה לנו מסלול לגו, חישוקים, ג׳ימבורי וגלגלים שדרכו למדנו על מה אפשר לדרוך ועל מה לא כדאי לדרוך. אם נלך על הלגו מה יקרה לנו? ואם נלך על החישוק? ואיך אפשר לעבור את המסלול אם אי אפשר לדרוך על חלקי המסלול? ומאיפה בכלל מתחילים? את הלגו נעבור בפישוק רגליים, נשים לב שאנחנו מעליו וכשנגיע לחישוק נקפוץ בתוכו! על הג׳ימבורי נדרוך ונשמור על שיווי משקל עד שנגיע לסוף המסלול! 

# על אור ונרות

הסתיו המבולבל הביא לנו איתו השבוע המון שמש, ששלחה את קרניה לחצר הגן, והילדימות שמחו לפגוש אותה, קפצו מקרן אור אחת לשניה. פגשנו שוב את הצל שלנו, אפילו הצלחנו לזהות את הקוקו של דניאלה ואת מנקה הרחובות של דורי, ובעקבות השיח על האור ניסינו לגלות מה מאיר לנו את היום? השמש, ומה יכול להאיר לנו את החושך?

השבוע טיטי הביאה לנו בקופסא שלה הפתעה, מה זה היה? אנחנו פוגשים את ההפתעה בכל יום הולדת, היא אפילו קצת מחממת, מה טיטי הביאה איתה למפגש? קופסת נרות צבעוניים! מה עושים בנר? שמים אותו בפה? מה פתאום?! את הנר מדליקים!

הכרנו את החלקים שלו, ראינו את השעווה של הנר וגם הצלחנו לזהות את הפתיל, שמרנו על הנרות שלא ישברו ובחרנו את הצבעים האהובים. את הנרות השחלנו לתוך קרטון עם חורים, בהתחלה החברימות ראו איך הכנו את משטח הקרטון, גזרנו חתיכות קרטון שוות והדבקנו אחת על השניה כדי ליצור משטח יציב, בקרטון יצרנו גומות שהחברימות יוכלו להשחיל את הנרות לתוכן ולנסות לאזן את הנר שלא יפול, ממש כמו בחנוכיה! הכרנו את השיר ״מי זה הדליק נרות״  והחברימות מאוד שמחו לשמוע את השיר!

**עוד קצת נרות וחגיגות**

השבוע חגגנו לרייצ׳וק ולירדן בנדור יום הולדת בגן! החגיגות היו שמחות, רחבת הריקודים הייתה פעילה במיוחד והחברימות נהנו מקאפקייקס טעימים ופירות מתוקים. תודה רבה לחוגגים והמון מזל טוב! אוהבים אתכם מאוד!

**מאחלות לנו שבוע מהנה ונעים נוסף,**

**צוות שכבת הצעירים - אלינור, גבי, חוה, חולוד וענת**

## שכבת הבוגרים

בשבועיים האחרונים התחלנו לחזק את עבודתנו השכבתית, לחזק את החברויות הבין-קבוצתיות ולהכיר יותר טוב את כלל הצוות בשכבה. כבר זמן מה ששתי הקבוצות מבלות חלק ניכר מזמן החצר יחדיו, ועתה הוספנו מנהגים חדשים - ארוחות בחצר ו"סלט חברים". מיד נפרט לכם על כך, אבל קודם כל, כרגיל, כמה הודעות:

* **ספרים וחולצות**: בקרוב נפתח את ספריית הגן להשאלת ספרים בשכבת הבוגרים. לצורך כך ברצוננו להכין לכל ילד/ה תיק השאלת ספרים משלה/ו, בו יוכלו לשאת את הספרים הביתה ולהחזירם. כהרגלנו, בכוונתנו לעשות שימוש חוזר בדברים שכבר אינם נחוצים, ולכן נבקש את עזרתכם: נזדקק מכל אחד מכם לחולצת ילדים (הכי טוב חולצת טי כלשהי) שכבר אינכם משתמשים בה. ניתן לבחור את החולצה יחד עם הילדימות, כך שתהיה זו חולצה שהם מזהים (ולאחר מכן, תיק שהם מזהים). רישמו את שם הילד/ה על החולצה, והניחו במהלך השבוע הקרוב בארגז שיונח לצורך כך באזור הסטרילי.
* **אתגר הטחינה**: נשמח לקבל עוד מתנדבים אחרי הצלחת האתגר השבוע, צרו איתנו קשר אם אתם בעניין.
* **מגבונים**: רובכם הבאתם מיד את מגבוני נובמבר, והנה אנחנו כבר בדצמבר. נבקש מכם להביא בינתיים חבילת מגבונים אחת לחודש זה. תודה על שיתוף הפעולה!
* **מחר יום ראשון**: כרגיל, לא לשכוח סדינים רעננים ובקבוקים מלאים.

ועכשיו לשבוע שלנו:

**סעודה בחצר**

כפי שהזכרנו, בימים האחרונים התחלנו לאכול בבוקר ובצהריים ארוחות בחצר, על שולחן הפיקניק שלנו - כמובן, בימים המאפשרים זאת. מדוע?

בשנת הצעירים זמן ומקום הארוחות מוגדר וקבוע כדי לייצר תחושת ביטחון בסדר היום. לבוגרים סדר היום קצת יותר חופשי ופחות מוגדר וכך גם הארוחות. באופן זה אנו מעניקות לילדימות יכולת בחירה והחלטה בסדר היום, עתה כשהם מכירים אותו ומסוגלים להבין ולהכיל את ההשלכות של בחירות מסויימות. אנחנו כבר זמן מה מדברות עם הילדימות על תחושות הגוף שלהם, כמו רעב - מהו וכיצד אנחנו מרגישים אותו? מה עושים כשרעבים? איך הרעב משפיע עלינו? כשאנחנו רעבים אנחנו הרבה פעמים רגזנים יותר, פחות מרוכזים, יותר חלשים.

הארוחות מתבצעות בהדרגה לאורך כשעה, ובזמן שחלק מהילדימות אוכלים, היתר ממשיכים במשחק חופשי. לכן, כשאנחנו מתיישבים לאכול, אנחנו שואלות: מי מרגיש/ה רעב/ה? אלה ניגשים ראשונים לאכול. יש כמובן ילדימות שעוד קשה להם להפסיק את המשחק מרצונם, ולקראת סוף הארוחות, אנו ניגשות אליהם ומזכירות להם תחושות אלה, וכי לאחר שהאוכל יחזור למטבח, זמן הארוחה ייגמר ונצטרך לחכות לארוחה הבאה. כך הילדימות יכולים לקבל החלטה מודעת. בנוסף, הילדימות רואים את החברימות בשולחן אוכלים ונהנים, וחוזרים לאחר מכן לשחק, מה שמזכיר להם את האפשרות ומסייע בניהול התחושות שלהם. הילדימות יכולים גם לבחור האם מעדיפים לאכול בכיתה בפנים, או בחוץ.

**סלט חברימות**

סלט חברימות הוא מנהג חוזר בגן שלנו. מטרתו לערבב ולגבש בין ילדי שתי הקבוצות וכמובן מאפשר היכרות עמוקה יותר בין המחנכות של כל קבוצה לילדימות המתארחים. יתרון נוסף של סלט החברימות הוא חברתי. בשלב זה של שנת הבוגרים, הילדימות התחילו ליצור חברויות קבוצתיות וזה גורם להם לעתים קצת ״להיתקע״ ולא להכניס למעגלים אף אחד/ת אחר, ולעתים גם להתקבע על תפקיד מסויים בתוך הקבוצה שלהם. העירבובים האלה פותחים בפניהם אופציה לחברויות נוספות בהן אולי ישמשו בתפקידים שונים, ומלמדים אותם שאפשר להכיר חברימות חדשים גם מבלי לפגוע בקשרים ותיקים.

איך אנו בוחרות מי מגיע להתארח? את הילדימות אנו בוחרות בקפידה כדי לא לפגוע במרקמי קבוצות הבסיס וכדי באמת להתאים לילדימות המתארחים את הסביבה הנכונה להם. מדהים כמה חשוב לשים לב לטמפרמנט הקבוצה, להרגלים שלה. המטרה היא להועיל, להקל ובטח לא להקשות. לא נעביר ילדימות שטרם מוכנים לשינוי כזה בעיננו. 

איך אנו מתווכות את המעבר? בכל יום שני בטקס מים קליל אנו מזמינות חברימות מהקבוצה הכחולה להתארח בצהובה וכך להיפך. התיווך חייב להיות מעצים כדי שהילדימות שעוברים יהיו במקום פנוי למשחק ולמידה ולא בחשש מחוסר שייכות או לחץ.

בנתיים זה עובד נפלא - גילינו שיש המון דברים שנפתרו בזכות שינוי מבנה הקבוצה. מדהים כמה הילדימות והצוות יכולים להשפיע רק בנוכחות שלנו.

**מסלולים בחצר**

בין היתר בעבודה שלנו על קבוצתיות ושכבתיות, אנחנו מעודדות משחקים קבוצתיים שונים. אחד הדברים שהילדימות כבר עושים מצויין עוד משנה שעברה באופן קבוצתי ובהנאה רבה הוא בניית מסלולים. בעבודת צוות מיומנת הילדימות אוספים חפצים ויוצרים להם מסלולים מאתגרים בכל רחבי החצר. בניית המסלול מצריכה חשיבה ותכנון, וההליכה עליו מאפשרת עבודה על שיווי משקל ומוטוריקה גסה.

בזמן הבנייה אנו מתווכות לילדים את העבודה: נחשוב יחד איזה מסלול אנו רוצים: ארוך? מעגלי? האם אנו רוצים שהוא ישמש גם לקפיצה, טיפוס, זחילה - או רק שיווי משקל? בעת איסוף החפצים, אנחנו יכולות לדבר עם הילדימות על חפצים טובים ומתאימים למסלול, לעומת חפצים שמסכנים אותנו, כמו סיר מעוך ולא יציב, או גליל מתגלגל.

הילדימות חופשיים לבנות מסלולים כיד הדמיון, אך בכל זאת יש כמה כללים במסלול, כדי לשמור על ביטחון הילדימות - כללים אותן אנו מסבירות לילדימות.

למשל: נבנה מסלול באזור בו ילדימות אחרים לא משחקים כרגע. כשאנחנו מבצעים את המסלול, איננו מחזיקים חפצים בידיים - כך הידיים שלנו עוזרות בשיווי המשקל ופנויות לבלום נפילה במקרה ונזדקק להן. לא כל החברימות עושים את המסלול באותה מהירות, ולכן נחכה בסבלנות לתורנו עד שהחברימות הקודמים יסיימו את המסלול, ובינתיים, אנחנו יכולים לעודד אותם!

**הגשת חומרים**

במקביל לעבודה החברתית שלנו, אנו ממשיכים כמדי שבוע בחשיפת הילדימות לפעילויות חדשות בעבודה אישית. השבוע הילדימות יצרו להם פסלונים בחימר, עשו פעילויות הדבקה של חומרים שונים, וגם נחשפו לצורת עבודה חדשה עם חומר מוכר: מריחת פלסטלינה.

השבוע הילדימות קיבלו כדורי פלסטלינה קטנים ונייר שחור. המשימה היתה למרוח את הפלסטלינה על גבי הנייר. למה מריחה? המטרה שלנו היא לחזק את אצבעות הידיים, להעמיק בלמידה על גוונים ולראות שיש דרך פעילות נוספת לעבוד עם פלסטלינה ממה שאנחנו רגילים. הילדימות נהנו מאוד ועבדו בריכוז. איך נמרח את הפלסטלינה? היא קצת קשה, וצריך ללחוץ עליה חזק. אם נחמם אותה מעט בידיים, היא קצת תתרכך. אם נשתמש באגודל שלנו - היא חזקה ורחבה - אולי יהיה לנו קל יותר. הילדימות מרחו את הצבעים על הנייר השחור, וראו איך קיבלנו כוכבים צבעוניים בשמי הלילה!

**סלק פה וסלק שם**

בכל שבוע חן מכינה לנו במטבח סלקים טעימים אותם אנחנו מנשנשים בארוחת הצהריים. איך עוד אנחנו משתמשים בהם? מוזגים את המיץ שבו התבשלו על האורז והבורגול שלנו! במסגרת אתגר הטחינה שלנו, השתמשנו במיץ הזה בטחינה במקום מים רגילים, וקיבלנו טחינה בצבע ורוד זרחני!

השבוע בחרנו גם להשתמש בחלקים שבדרך כלל נזרקים לפח, ולהתעמק בהם. ראינו את הקליפה העבה שצובעת את הידיים בסגול, והתבוננו בקצה בו גבעולים קצרים. נזכרנו יחד שסלק הוא שורש ממש כמו תפוח האדמה שלנו. החלטנו לשתול את חתיכות הסלק עם הגבעולים, להשקות ולהמתין. תוך פחות מיום כבר ראינו את הגבעולים מצמיחים עלים חדשים וירוקים! ממש כיף לגשת לגינת הירק שלנו ולבדוק מה חדש מדי יום. תפוחי אדמה, מרווה, נענע, פרחים ועכשיו גם סלקים!

**תרו-תרו-עה!**

השבוע המשכנו בחגיגות יום ההולדת שלנו - מזל טוב לאיתמר ולאור ליום הולדת 3! נהנינו מאוד מהמאפינס ומהפינוקים, ומריקודים וחגיגות!

**ומה הלאה?**

בשבוע הבא נתחיל לדבר על סביבונים, תנועה סיבובית, ספירלות ושיווי משקל, כהכנה לחנוכה!

**אז שיהיה לנו שבוע מסתובב ומהנה,**

**צוות שכבת הבוגרים - רוני, שיר, ימית, אורטל ומיכל**
