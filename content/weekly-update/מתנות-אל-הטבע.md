---
title: מתנות אל הטבע
date: 2024-01-05T11:16:54.637Z
---


**שלום לכל משפחות הגן,**

כמה עדכונים והודעות לפני העדכון:

1. **חזרה לגן:** אנחנו יודעים שכולכם רוצים לדעת מתי אנחנו חוזרים לגן. כפי שאמרנו לכם, אנחנו מדי שבועיים-שלושה מקיימים הערכת מצב מחודשת. על רקע השבועות האחרונים שבהם שינוי הלחימה בגזרות משנה גם שינוי העורף ונכנסו לשגרת חירום של שצפויה להימשך גם בעתיד הנראה לעין, אנחנו כבר עם הפנים קדימה מתכננים את החזרה שלנו לגן, כמובן שזה תלוי במצב, אבל כל עוד המצב הנוכחי נשמר, החזרה לגן תהיה ב21.1, יום ראשון. עד אז נכין את הגן לקליטה ואת הילדים למעבר חזרה וכמובן נוודא שהשגרה הזו מתמשכת. המעבר נעשה בכובד ראש ושיקול דעת מחמיר ואנחנו מאמינות שנכון לייצר תהליך יסודי לילדימות ולא מעבר חפוז שנצטרך לזגזג בהמשך. מייל מפורט בנושא יישלח אליכם באמצע שבוע הבא, ובו נפרט את מתווה החזרה.
2. **פורום הורים**: פורום שאלות ותשובות בנושא יחסים בין אחים יתקיים ביום שני הקרוב בזום. מזמינות אתכם להירשם בקישור שנשלח אליכם במייל ובוואטסאפ  
3. **ימי הולדת**: אנחנו מתחילים השבוע לחגוג! שימו לב שאנחנו מתחילים מילידי ספטמבר ומתקדמים לפי הסדר - לרוב אנחנו מעדיפים לא לחגוג יותר מיום הולדת אחד בשכבה (או מקלט) מדי שבוע, אבל השנה המצב שונה ולכן נקיים כמה ימיהולדת בשבוע, לפחות בחודשים הקרובים עד שנדביק את הפער… אז ילידי ספטמבר, הקפטנית שלכם יצרה או תיצור אתכם קשר בשבוע הקרוב לתיאום מועד, והיתר - בהמשך 🙂
4. **פרידה מחיתולים**: ההרצאה בנושא תתקיים בהמשך הדרך, אבל מי שמתעניינים ורוצים להתחיל תהליך פרידה מחיתולים בזמן הקרוב מוזמנים ל[צפות בהרצאה המוקלטת שלנו משנים קודמות](https://drive.google.com/file/d/1UGMPQGsSOG0qjCsliNWRJED14H49cToD/view?usp=sharing)! כמובן, בכל תהליך פרידה מחיתולים, עדכנו גם את הרכזת ואת הקפטנית שלכם - הן ילוו אתכם בתהליך.
5. **רישום פנימי**: הרישום הפנימי החל, שימו לב למייל שנשלח בנושא ולימי הרישום המפורטים. אתם כמובן מוזמנים להתייעץ עם הרכזות לגבי המשך לשנה נוספת עבור מי שכבר יכולים לעלות לגן עירייה.

**בינתיים, שבת שלום ומנוחה,**

**אחינועם, עומרי וכל צוות גן ילדי הטבע הדמוקרטי**

 

## **השכבה הצעירה**

עוד שבוע חורפי ורטוב חלף לו, איפה הרגשנו אותו? בעיקר בגינה - הריצפה רטובה ומלאה בשלוליות, הרוח קרירה על הפנים שלנו והאדמה בוצית ורכה. השבוע החברימות חקרו מעט את האדמה בגינה, איך הם עשו זאת?

עם האצבעות, ענפים והרגליים. שמנו לב שסוליות הנעליים שלנו מתמלאות בבוץ. איך ננקה אותi? איתרנו שלולית מים קטנה וטבלנו מעט את סוליות הנעליים, הופ הבוץ ירד! איזה כיף - גם התנקינו וגם נהנינו לקפץ בשלוליות!

בהמשך לשיח על המתנות שאנחנו מקבלים מהטבע- הפירות, הירקות והעצים היפים שמפנקים אותנו בצילם, שאלנו את עצמנו איך נוכל להחזיר לטבע קצת?

כשעלינו לשחק מעט בגינה, ראינו כל מיני דברים שאינם שייכים לה. שוחחנו מעט על מה כן שייך לגינה ומה לא- עלים וענפים שעל הריצפה כן שייכים לה ומה לא? מקלות ועטיפות, ניירות קטנים וכל מיני חוטי נצנצים שמקומם הוא לא על אדמת הגינה.

מה עשינו? אספנו אותם בזהירות והשלכנו לפח הגינה.

חשבנו איך נוכל להשיב עוד לטבע?

**מחסה לחתולים!**

בגינה שלנו יש המון חתולים, הימים מתקררים וגשומים וכך גם הלילות.

הכנו מחסה לחתולים שיהיה להם מקום נעים כשקר ורטוב. לקחנו ארגז קרטון, עטפנו אותו בניילונים כדי לשמור אותו יבש, הכנסנו לתוכו בדים נעימים וקישטנו אותו יפה יפה לחתולים המתוקים! הוצאנו את הארגזים שלנו לגינה, וממש מהר החתולים גילו אותם ונכנסו לנוח ולהתחמם בפנים! איך התרגשנו!

 **מה עוד עשינו בגינה? אור וצל!**

חיפשנו את אלומת השמש, היכן היא פוגעת ואת היא מאירה. מה קורה כשאנחנו מסתירים לאלומת השמש את הדרך? אנחנו יוצרים צל! ניסינו לצייר את הצל שיצרנו בעזרת גירים צבעוניים וגם את טביעות הידיים והרגליים שלנו:)

ומה עוד קורה כשאנחנו עומדים בשמש? לאט לאט קרני השמש מחממות אותנו, ומהר מאוד אנחנו כבר רוצים להוריד את המעיל!

 בשבוע הבא נעמיק בחקר החורף שלנו,

לא לשכוח להגיע ביום ראשון עם סדינים נקיים ובקבוקים מלאים!

נתראה ביום ראשון!

**צוות השכבה הצעירה: הילה, נעמי, גבי, ענבר, אלמוג, אורית ורוני**

 

## **השכבה הבוגרת**

בשבועיים האחרונים התמקדנו בכל האוצרות והמתנות שאנחנו מקבלים מהטבע בגינה שלנו: הפירות הטעימים מהעצים, הפרחים היפים ופירות סרק למיניהם שעושים לנו יפה בעיניים, הצל שנותן לנו מחסה מהשמש, וצמרות העצים שנותנות לנו מחסה מהגשם 🙂

השבוע התבוננו לא רק במה שאנחנו מקבלימות מהטבע, אלא גם חשבנו איך אנחנו יכולים לתת קצת לטבע בחזרה! הסתכלנו סביב וראינו שבגינה יש הרבה דברים יפים של הטבע, אבל גם הרבה דברים שבכלל לא שייכים. למשל, עטיפות של מסטיקים שייכות לטבע? השרוכים המנצנצים שמפוזרים בדשא? הסתובבנו ובדקנו מה שייך ומה לא שייך, ואת מה שלא שייך, השתדלנו לאסוף לתוך שקית ולזרוק לפח! כך עזרנו לגינה שלנו להיות נקייה יותר!

**מחסה לחיות הגינה**

ואילו עוד סוגים של טבע יש בגינה שלנו?

ציפורים, חתולים… את ציפורי הגינה אנחנו כבר מזהים ממש יפה, והשבוע למקבץ שאנחנו כבר מכירים - יונים, דרורים, דוכיפת, נחליאלי ועורבני - הצטרפו גם שני חברימות חדשים: המיינה והדררה. למיינה יש ראש שחור ומקור כתום, ואילו הדררה ירוקה כולה! מה משותף להן? שתיהן ציפורים, ושתיהן אוהבות לעשות הרבה רעש 🙂 שמנו לב שבגינה הציבו תיבת קינון שיהיה לציפורי השיר הקטנות מקום יבש לקנן בו - מדי יום אנחנו מציצים אליה ומנסים להבין האם מתוך החור מציצה איזו ציפור קטנה… בינתיים לא ראינו, וחשבנו שאולי בגינה שלנו, צמרות העצים מספקות לציפורי הסביבה את כל מה שהן זקוקות לו.

את חתולי הגינה אנחנו כבר מכירים היטב. מדי בוקר אנחנו רואים את השכן שמפזר להם אוכל ודואג למלא את כלי השתייה שלהם. אבל השבוע ירד גשם. איפה החתולים יכולים להסתתר? החלטנו לבנות להם מחסה שיהיה עמיד לגשם, חמים ונעים. לקחנו ארגזים, קישטנו אותם, והוספנו להם שמיכות נעימות מבפנים. אבל רגע - מה יקרה לארגז הקרטון כשהוא יירטב? חשבנו על חומרים שעוצרים את הגשם: העלים של העץ תופסים את הטיפות לפני שהן נופלות לנו על הראש, כמו שהרגשנו בעצמנו וגם קראנו בספר "על עלה ועל אלונה". המטריה שלנו לא נותנת לגשם לעבור. הגג של המקלט - לפעמים לא נותן לגשם לעבור. חשבנו אילו עוד חומרים יכולים להגן על מחסה החתולים שלנו מפני הגשם, ולבסוף עטפנו אותם במסקינגטייפ שקוף כדי שעדיין אפשר יהיה לראות את הקישוטים שלנו. הנחנו את הארגזים בגינה, ומהר מאוד ראינו שהם אוישו!

**גשם, שמש ורוח**

השבוע היה שבוע מאוד מבלבל - בבקרים קר, אחרי ארוחת הבוקר כבר חמים. הגשם - בא והולך, נח וחוזר שוב. אנחנו נהנינו מהעקבות שמותיר אחריו הגשם - ריח טוב ונקי באויר, שלוליות מפתות, בוץ רך ונעים, צמחים חדשים שמופיעים, וכמובן - חלזונות! יום אחד צעדנו ופתאום אחד הילדימות זיהה שחילזון זוחל לו על הסוקולנט. מיד נעצרנו וכשהתבוננו היטב ראינו משפחת חלזונות שלמה - הורים, אחים גדולים ואחים קטנים!

כשסיימנו להתבונן, זיהינו שלולית רחבה יחסית, התבוננו ברגליים שלנו, וראינו שיש הרבה ילדימות עם מגפיים, שיכולים לקפצץ קצת בשלולית - נזהרנו לא להשפריץ אחד על השני, ומצאנו שלולית ממש רדודה כדי שגם נועלי הנעליים יוכלו ליהנות מההתרגשות.

ביום אחר, באנו לבדוק האם זרעים שפיזרנו בשבוע שעבר החלו לנבוט ולצאת מתוך האדמה. לא הצלחנו למצוא כלל, אבל מאוד נהנינו מהחיפוש, במיוחד כשחלק ממנו דרש התחפרות מסויימת בבוץ, שהייתה מאוד נעימה. הבוץ חלקלק וקריר, ועושה תחושה נעימה באצבעות. ומה נעשה כשנסיים לחפור ולהתחפר? ניגש לברזיה ונשטוף ידיים!

אבל, אם קצת נרטבנו, עלול להיות לנו קריר…. מצאנו מעגל גדול של שמש ונעמדנו בו, ניערנו ידיים וניסינו להתחמם. וזה עבד! לאט לאט התייבשנו, ומרוב שהתחממנו, אפילו כבר רצינו להוריד מעיל. נזכרנו במשל על [הרוח והשמש](https://www.youtube.com/watch?v=QeHSam0mcS4). וסיפרנו אותו תוך כדי התקדמות עם הרכבת.

בשבוע הבא נמשיך להתמקד בחורף,

מחכות לכם ביום ראשון בגן - לא לשכוח בקבוקים מלאים וסדינים נקיים!

**צוות השכבה הבוגרת: חוה, מיכל, עמנואל, לין, מייקי, נגה ולילה**