---
title: על מוכר ועל חדש
date: 2023-11-03T13:24:52.654Z
---
**הי לכל משפחות הגן,**

לאחר 3 שבועות הגן חזר לפעול בצורה כבר הרבה יותר סדירה – והרבה מזה גם בזכות ההירתמות שלכם והאמון שלכם בנו. זו גם הזדמנות להודות לצוות שלנו שנתרם כל כולו למשימה – לכולנו ברור שדווקא בתקופה זו השגרה עוד יותר חשובה לילדימות, גם אם זה דורש התאמות מצידנו... המון תודה על התמיכה והפירגון שלכם בשבועות האלו! בשבוע הבא נאריך את שעות הפעילות, והנה גם העדכון השבועי חוזר לו :)

מייל על ההתנהלות בשבוע הבא קיבלתם בנפרד (ואם לא קיבלתם, פנו לקפטנית שלכם, יש שם כמה עדכונים חשובים).

שתהיה שבת מנוחה ושקט,

**אחינועם, עומרי וכל צוות גן ילדי הטבע הדמוקרטי**

## **השכבה הצעירה**

לפני הכל אנחנו רוצות לומר תודה לכל ההורימות על ההירתמות, התמיכה והאמון בימים האלו.

איזה שבוע היה לנו בחללים החדשים שאנחנו מתארחים בהם!

אפשר לומר שעברנו הסתגלות קצרה לחללים אבל ללא ספק הרגשנו כמה מהר הילדימות חזרו לפעילות עם הצוות והחברימות, הגעגוע של כולם הורגש במלוא העוצמה!

**אז מה היה לנו בשבוע הזה?**

הכרנו את החללים, המקלט והבית של אחינועם היקרה שמארחת אותנו. דיברנו על מי פה איתנו בחלל המוגן שלנו- כל המחנכות שאנחנו מכירים ואוהבים, המשחקים המוכרים לנו וכמובן החברימות!

איפה נשים את הבקבוקים שלנו? ואת התיקים שלנו?

דיברנו על איפה משחקים? 

איפה אוכלים?

איפה שוטפים ידיים?

אחרי שהכרנו את החללים שלנו התחלנו לסגל את סדר היום החדש- ישן שלנו:) לשמחתנו הילדימות כבר מכירים את סדר היום והוא נותן לנו תחושת ביטחון וודאות.

 **ארוחת הבוקר**

ארוחת הבוקר! הארוחה הכה חשובה ומעוררת שלנו, סיפתח ליום הכייפי שמצפה לנו.

הילדימות והמחנכות ישבו יחד להכין, לחתוך, למרוח ולסדר.

הגדרנו את כללי הבטיחות שלנו כשיש שימוש בסכין בגן-

כולם סביב המחנכת אבל מי חותך/ת עם הסכין? רק המחנכת.

ואיפה הידיים שלנו נמצאות? על הברכיים שלנו כשאנחנו יושבים.

הצגנו את הירקות שלנו- הצבע שלהם, היכן גדלים ומה שמם.

ואיך הם נראים אחרי החיתוך? יש להם גרעינים? ומה הצבע בפנים?

ולבסוף, מה הטעם שלהם? ושל הקליפה והגרעין?

ואיפה אוכלים? חלקנו על שולחן וחלקנו ממש כמו בפיקניק על המחצלת:)

**הקבוצה האדומה**

מחוץ למקלט בו מתארחת הקבוצה האדומה נמצאת גינה אליה החברימות עולים בזוגות עם מחנכת ושם פוגשים את חברי השכבה הבוגרת, איזה כייף! זו הזדמנות נהדרת עבור הילדימות לשחק עם עוד ילדימות ומחנכות מהגן שלנו:)

החברימות הכירו את האפוד הזוהר שלנו, תפקידו לסמן לנו את כל ילדי וילדות גן ילדי הטבע וכך בקלות אנחנו רואים זה את זו!

**הקבוצה הסגולה**

כמו בגן, גם במקלט ובבית של אחינועם אנחנו ממשיכים.ות לשחק ולשיר, לרקוד ולקיים מפגשים מוסיקלים. לעבוד בחומרי יצירה ולהכין בצק עם כל הילדימות! לשמחתנו יש לנו מרחב מספיק גדול על מנת להביא לתוכו המון פינות כייפיות ופעילויות מעניינות כדי שירגישו בבית, או בגן😊

נתראה שוב בשבוע הבא באותם החללים וניזכר כמה כייף לנו ללכת לישון כולנו יחד על המזרנים שלנו:)

זכרו להביא סדינים, שמיכות, מוצץ, שמיכי או כל חפץ אחר שנעים לילדימות, ומספיק בגדים וחיתולים בתיק ליום ארוך😊

שיהיה לנו חודש רגוע ושקט, 

**חיבוקים גדולים מכל צוות שכבת הצעירים: הילה, גבי, רוני, אלמוג, אורית, מיאל, נעמי, ענבר ושירז🌈☘️**

## **השכבה הבוגרת**

השבוע קרו לנו שני דברים מרגשים: קיבלנו מקלט חדש מרווח ונעים, וגם חברה חדשה - גפן!

לאט לאט התרגלנו למקלט החדש, לגינה החדשה וכמובן מחדש זו לזה. למדנו איפה נמצאים הבקבוקים, איפה התיקים, השירותים… איך הכי נוח לנו לאכול, ואיך נשטוף ידיים.

היסודות שהנחנו בספטמבר מאוד עזרו לנו - הילדימות כבר מכירים את הצוות וסומכים עלינו, הכללים של הגן עברו איתנו וגם הם מוכרים, ורק היינו צריכים להתרגל לסדר יום קצת שונה ולמרחבים אחרים.

**גן במקלט**

חלק מהילדימות חזרו עם חרדות חדשות: מאזעקות, מבומים ורעשים חזקים בכלל. הרבה מהם שאלו אותנו למה בעצם עברנו למקלט. החברימות הסבירו שהמקלט הוא מקום בטוח, והוספנו שאם אנחנו במקלט, אנחנו לא צריכים למהר להיכנס אליו אם תהיה אזעקה. תרגלנו יחד מה קורה במקרה של אזעקה, ובדקנו האם כל השכבה הבוגרת מצליחה לשבת על המחצלת - הרגשנו שזה קצת כמו "לבד על המרבד" - קצת צפוף! ואם נשמע אזעקה כשנהיה בגינה? מיד כולם ניגשים למחנכות ונרד יחד בצורה זהירה ממש עד המחצלת שלנו!

**דומה אך שונה**

בגן המעבר בין חללים היה הרבה יותר פתוח ועצמאי לילדימות - אם בגן ילד.ה יכול.ה פשוט לצאת לבדה לחצר כל עוד יש שם מחנכת, במקלט ילדימות לא יכולים פשוט לצאת לגינה. למזלנו, הילדימות גם מתורגלים במעברים מסודרים, רכבת ילדימות ארוכה שמאפשרת לנו תזוזה מסודרת של קבוצת ילדימות שלמה. 

כדי לעזור לנו למצוא אחת את השניה בחוץ, הוספנו ליציאה אפודות צהובות שקל לראות מרחוק. גילינו שמאוד כיף שיש גינה צמודה שאפשר לצאת אליה באמצע היום, להתנדנד, לטפס ולגלוש. ולעומת זאת גם גילינו שבמקלט יש הרבה הד, ועכשיו עוד יותר חשוב מאשר בכיתה לדבר בצורה נעימה ולא חזקה מדי. 

עכשיו כשאנחנו גם קרובים לקבוצה האדומה, ראינו כמה כיף פתאום באמצע היום לפגוש אדומים עם אפודות צהובות ממש כמו שלנו, ואף התחלנו לעשות ביקורים במקלט שלהם, ממש בצד השני של הגינה.

**ארוחת הבוקר**

בהדרגה חזרנו לסדר היום שלנו, והחזרנו מנהג של הגן שנעלם עם פרוץ הקורונה: חיתוך ארוחת הבוקר שלנו יחד. ראובנה שולחת לנו מדי בוקר ירקות טריים, ואנחנו יושבים יחד עם מייקי, ורואים כיצד הוא חותך ירק ירק. זו הזדמנות נהדרת בשבילנו לדבר על כל ירק: איזה צבע יש לו, איזה מרקם וטעם, לחשוב איך הוא גדל - וכמובן לנשנש כל הדרך לארוחת הבוקר. במקביל, אנחנו עובדים על כללי בטיחות "במטבח" - הראשון בהם: לא מקרבים ידיים לסכין! לכן, כשמיקי חותך, הידיים שלנו מונחות על הברכיים ולא מתקרבות לקרש החיתוך, אפילו אם אנחנו ממש ממש רוצות מקלון מלפפון טרי שמונח שם…

![](/assets/pics/uploads/ירקות.jpg)

בתוך כל הדברים החדשים, אנחנו גם מקפידים על הרבה דברים מוכרים: שירי הטקסים שלנו, שירי המפגש שלנו, וגם הספרים האהובים עלינו הגיעו איתנו למקלט. הרבה מהמשחקים שלנו גם הצטרפו, וגם החומרים.

בשבוע הבא נתרגל גם להארכת היום ולשינה במקלט! לא לשכוח להגיע עם סדין נקי, בקבוקים מלאים וכל מה שצריך בשביל יום מלא בגן.

אנחנו רוצות גם לנצל את ההזדמנות ולהודות לכם על האמון, ובעיקר על ההירתמות והעזרה.

שתהיה שבת רגועה ושקטה,

**צוות השכבה הבוגרת: מייקי, חוה, נגה, לין עמנואל ומיכל**