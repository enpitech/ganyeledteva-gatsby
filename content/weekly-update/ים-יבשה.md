---
title: ים יבשה!
date: 2024-06-21T10:13:04.533Z
---
**שבת שלום לכל משפחות הגן,**

נפתח בכמה מלים על מסיבות הסיום שלנו ועוד כמה הודעות יותר קצרות:

1. **מסיבות סיום**: מסיבות הסיום שלנו שונות מאלו המסורתיות בגנים, ממש כפי שכל יתר החגיגות בגן אינן מופע להורים, גם כאן המסיבות מהוות הזדמנות של הילדימות לחוות יחד אתכם פעילויות מתוך היום יום שלנו. מיד נספר על התהליך שלנו, אבל קודם כל, שימרו לעצמכם את התאריכים אם טרם עשיתם זאת:

**מסיבת הסיום של השכבה הצעירה תתקיים ביום חמישי ה-18.7, בשעה 17:00, בחוף הים** - נודיע על מיקום מדוייק בהמשך. כדי שהילדימות והצוות יספיקו לנוח ולהתארגן, ביום זה האיסוף של שתי השכבות יהיה מוקדם: **את הצעירים ניתן יהיה לאסוף בין 14:45 ל-15:0**0. לאחר מכן הצוות כבר עסוק בארגונים למסיבה ונסיעה לחוף. כדי שגם צוות השכבה הבוגרת יוכל לעזור בארגונים, **איסוף הבוגרימות יהיה עד השעה 16:00.**

**מסיבת הסיום של השכבה הבוגרת תתקיים בדיוק שבוע לאחר מכן, ב-25.7**, ותיערך במתכונת של מסלול משימות שכונתי בכל האתרים המוכרים בסביבת הגן. **ביום זה הגן ייסגר בשעה 16:00 בשתי השכבות** על מנת לאפשר לצוות להתארגן ולנוח מעט. 

2. **למידה מבוססת פרוייקטים:** אז כפי שכתבנו, מסיבות הסיום שלנו הן הדרך שלנו לאפשר לילדימות לחלוק אתכם ההורים תהליך למידה שעברנו יחדיו בגן. השבועות האחרונים של השנה מוקדשים לפרוייקטים שכבתיים, שהמסיבה היא מעין סיכום שלהם.

**איך זה עובד?**

בשלב הזה של השנה - התקופה הכי כייפית בשנה - כלל הילדימות בגן כבר שולטים באופן מלא בהרגלי הגן, עצמאיים באופן כמעט מלא ומרגישים נינוחים. זה בדיוק השלב בו אנחנו צוללות אל למידת המעמקים, למידה מבוססת פרויקטים (PBL).

**מה זה אומר?**

בקצרה, למידה מבוססת פרויקטים היא שיטת למידה מעודדת חקר, שמתאימה בדיוק ל-DNA החינוכי של הגן. זהו סגנון למידה שמשתמשים בו בגילאי יסודי ותיכון, אבל אנחנו מצאנו את הדרך להתאים את מבנה הלמידה הזה לצרכי הגיל הרך.

אנחנו מתחילות בבחירת נושא – את הנושא אנחנו בוחרות יחד, תוך התבוננות בילדימות, ובנושאים אליהם נמשכו באופן טבעי השנה. את נושא העל אנחנו מפרקות להיבטים ורובדים שונים, ויחד עם הילדימות יוצאים למסע חקר. הפרוייקט הוא בעצם השיא של מה שאנחנו מכנים פדגוגיה מסועפת. הפרוייקט נמשך כחודשיים, ותוך כדי הלמידה הילדימות יוצרים ופועלים בחומרים ותחומים שונים. בסוף הפרויקט אנחנו מקיימים את אירוע השיא - מסיבת הסיום. אנחנו עובדים הפוך למה שמקובל במערכת החינוך - אנחנו לא מתכוננים למסיבה או למופע להורים אלא להפך, אירוע סיום השנה הוא פעילות משותפת המציגה למעשה את כלל התוצרים והחוויות שהילדימות הכינו ולמדו לאורך הפרוייקט, ואתם זוכים להיות שותפים לחווית הסיכום המרגשת הזו.

הצוותים כבר התכנסו לדון ולבחור בנושאים - בשכבה הצעירה נבחר פרוייקט ים קיצי וכיפי. בשכבה הצעירה, בעקבות נסיעתם של כמה מחברינו לשכבה לארצות שונות, נבחר פרוייקט "מסע מסביב לעולם", בו נדלג קצת בין היבשות ונכיר מקומות חדשים :) מיד נספר לכם על כך בהרחבה!

 

3. **סמינר צוות**: ביום חמישי הקרוב -27.6 - הצוות יוצא לסמינר העשרה של יום, שימו לב שביום זה לא יתקיים גן, והיערכו בהתאם :)
4. **נחמה באה להשתקע**: שימו לב שבשבועות האחרונים אנחנו מזהות לא מעט גירודי ראש. אנא עשו סירוק יסודי במסרק כינים כדי לוודא שלא קפצו להן כינים לביקור, ואם כן, בצעו טיפול כינים (או חומר, או סירוקים במשך שבוע…). 

**שבת שלום ומנוחה,**

**עומרי, אחינועם וכל גן ילדי הטבע**

## השכבה הצעירה

כמעט בלי לשים לב אנחנו כבר ממש פסיעה מסיום השנה וזה כלכך מרגש לראות את הילדימות שלנו גדלים, מתפתחים ומתעצמים! בכל שנה, את השבועות האחרונים לשנה אנחנו משקיעים בפרוייקט סוף שנה שמלווה אותנו עד לסוף השנה ונחגוג אותו במסיבת הסיום שלנו! 

**ים- יבשה!**

הפרוייקט שלנו השנה יעסוק בים! הלא הוא החלק הכי מזוהה עם הקיץ הישראלי ועם השבתות הקיציות שלנו:) השבוע התחלנו לגעת בנושא הים- יבשה והתחלנו לפתח את הנושא לכל מיני כיוונים ונושאים. מה יש בים? מים! ואילו צבעים אנחנו רואים בים? כחול וירוק של מים, חום וצהוב של החול! 

לחצר ולמפגשים הבאנו בד כחול גדול שדימה את הים, טילטלנו ויצרנו גלים! ממה נוצרים הגלים? מהרוח! ניסינו ליצור רוח, עם הפה ועם המאורר שמצנן אותנו בחצר החמה. בהמשך פרסנו את הבד הגדול והזמנו את החברימות למשחק קבוצתי מפורסם- ים- יבשה! הזמנו את החברימות לעמוד סביב הים וכשהכרזנו ים זינקנו ועמדנו על הבד, כשהכרזנו יבשה החברימות יצאו ונעמדו חזרה סביב הבד:)

**שוקע וצף**

בהמשך על השיח שלנו על ים ניסינו להבין מה קורה לחפצים שונים במים. אז מה עשינו? לקחנו פיילת מים שקופה ויחד על הילדימות בדקנו מה קורה לכל מיני חפצים שאנחנו מכירים מהגן. מה השוני בין החפצים? החומר מהם עשויים. אז מה היה שם? כדור קטן פלסטיק, לגו, כפית ברזל, סמרטוט ודף. החברימות ממש הסתקרנו והופתעו לראות מה קורה לכל אחד מן הפריטים שבדקנו!

**נתראה בשבוע הבא עם בקבוקים מלאים, מגבונים לחודש יוני למי שטרם הביא וסדינים נקיים ורעננים:)**

**צוות השכבה הצעירה - הילה, נגה א, קרן אור, רוני,  יהודית, שירז, גבי, ענבר, דשה ואלמוג**

 

## שכבת הבוגרים

השבוע התחלנו להתעמק בפרוייקט סוף השנה שלנו, שכשמו כן הוא - ויימשך עד סוף השנה. השנה נפרדנו כבר מכמה חברימות שנסעו לארצות רחוקות יותר ופחות - ארי בבולגריה, פלג בארה"ב (ניו ג'רזי כמו שהילדימות מזכירים) ואלינור בגרמניה. הנסיעות העלו את הרעיון שיש המון מקומות שונים בעולם שאנשים חיים בהם, ואנחנו חשבנו לפתח אותו.

את התחנה הראשונה שלנו עשינו במדינה קרובה שהרבה מהילדימות כבר הספיקו לבקר בה - יוון. איך מגיעים ליוון? פתחנו מפה והתבוננו: מצאנו את ישראל ואת הים של תל אביב. איך אנחנו יודעים שזה הים? הוא כחול! ראינו שהוא ים גדול מאוד - לא רק של תל אביב ולא רק של ישראל. הגענו עם האצבע עד יוון וראינו שהיא גם על אותו ים. ראינו שיש לה המון המון מפרצונים והמון איים, חלק זעירים וחלק גדולים. ראינו שהיא נמצאת בתוך יבשת גדולה - שקוראים לה אירופה ויש בה הרבה מדינות.

**על המפה**

ראינו שיש מפות שבהן מסומנות המדינות השונות בצבעים שונים. הילדימות הזכירו כל מיני מקומות שהם ביקרו בהם, ומצאנו אותם על המפה. גילינו שבולגריה, איפה שארי נמצא, היא ממש שכנה של יוון! פתחנו מפה נוספת, שבה לא היו מסומנים קוים, אבל היו צבעים שונים - ראינו שהים עדיין כחול, אבל יש אזורים מדבריים צהבהבים, אזורים הרריים חומים, והרבה מאוד יערות ובקעות. ומהן הנקודות הלבנות בחלק מהאזורים ההריים, וגם למטה ולמעלה במפה? שלג וקרח. רגע, מישהו ראה פעם שלג? איפה זה היה? בחרמון! החרמון באמת גבוה ויורד בו לפעמים שלג.

התבוננו על מפת העולם וזיהינו איפה יש ים, איפה יש יבשה. איפה יש ג'ונגל ואיפה מדבר. גם בכיתה החלטנו לעשות ים ויבשה. הבאנו בדים גדולים כחולים - זה הים! ובדים צהובים שהיו האיים שלנו בים התיכון. ועל הבדים שיחקנו בהנאה מרובה בים-יבשה, וגם עשינו תורות במי קורא!

בהשראת האיים הרבים של יוון, החלטנו יום אחד לעשות אי גדול בארגז החול שלנו. במרכז ארגז החול הקמנו הר ע-נ-קי, חפרנו מסביבו בור גדול, ואז הוספנו לבור מים, וראינו איך האי שלנו מוקף כולו במים. שכשכנו בבוץ הקריר שנוצר ועזר לנו קצת להצטנן בקיץ החם…

הסתכלנו על תמונות מיוון, וראינו שיש שם הרבה בניינים על עמודים, פסלים, כדים מחימר, פסיפסים. גם אנחנו רצינו ליצור פסלים ופסיפסים משלנו - שילבנו את האלמנטים היווניים בחימר, בארגז החול, בעבודות ההדבקה שלנו, וראינו איך הילדימות נותנים לדמיון שלהם לפרוח בעבודות שלהם.

בשבוע הבא נקפוץ ליבשת הבאה שלנו, שממש צמודה לישראל - אפריקה. נתמקד בקניה ובבעלי החיים שלה, אז אם מישהו מהילדימות היו בספארי בקניה, מוזמנימות לשתף את מיכל/חוה בתמונות שנוכל לחלוק עם יתר הילדימות תוך כדי השיח!

ניפגש ביום ראשון - לא לשכוח בקבוקים מלאים וקרירים וסדינים נקיים!

**שתהיה שבת נעימה ורגועה,**

**צוות השכבה הבוגרת: מייקי, מיכל, נגה ב, חוה, עמנואל, רוני, לילה ולין**