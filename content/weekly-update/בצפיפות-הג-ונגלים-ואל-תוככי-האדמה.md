---
title: בצפיפות הג'ונגלים ואל תוככי האדמה
date: '2021-06-18T16:01:15+03:00'
---
**שבת מנוחה לכל המשפחות שלנו, **

סוף השנה מתקרב ואנחנו רוצים לספר לכם מה קורה בגן שלנו בתקופה הזו. שלב זה של השנה כבר רגוע מאוד, הילדימות מכירים את הגן, הצוות, החברימות, הטקסים שלנו - ויודעים כבר מה מצופה מהם. לכן זוהי תקופה שמאפשרת לנו למידה עמוקה יותר. שתי השכבות כבר החלו בלמידה עמוקה יותר - פרוייקטי סוף השנה שלנו. זוהי למידה מבוססת "תוכן", ובאמצעות חקר אנחנו מגלים בה דברים חדשים על העולם. במקביל, אנחנו עובדים עם הילדימות גם במישור הרגשי, מתוך כוונה להכין אותם לקראת השנה הבאה: הובלת שכבת הבוגרים, מעבר לשכבת הבוגרים, או מעבר לגן עירייה. זו אחת המטרות החשובות של "סלט חברימות" בין השכבות.

**הצעירים **- מתחילים בהדרגה להתארח במתחם הבוגרים, להכיר את החללים ולהבין מה זה בכלל אומר להיות בוגרים? המטרה היא להתחיל לאפשר לילדימות הכרות עמוקה יותר עם כלל הגן והצוות לקראת השנה החדשה, כדי שבתחילת השנה נוכל להתחיל בצורה חלקה. 

**הבוגרים **- חוגגים את בגרותם וחונכים את הצעירים לקראת ״העברת שרביט הבוגרים.״ מה זה אומר? בכל יום מתארחים 3-4 בוגרים בשכבת הצעירים ומלווים אותם לאורך היום, מכווינים אותם בפעילויות ובמשחק החופשי ועוזרים במשימות כמו הגשת ארוחת בוקר. באופן זה אנחנו שואפות להעניק להם את הביטחון והאמון העצמי במסוגלות שלהם, לקראת מעבר לגן עירוני, ועבור הנשארים, לקראת הובלת שכבת הבוגרים.

**ועוד קצת הודעות:**

* **שער**: אנחנו יודעים שחלק מכם מגיעים לפני השעה 15:30. בכל יום בשעה זו מישהו מצוות הניהול מגיע לשער כדי לעדכן את הצוות שנמצא בפנים עם הילדימות על הגעת ההורים. אם הגעתם לפני שעה זו, אנא המתינו בסבלנות שהצוות יראה אתכם. נבקש להימנע משליחת הודעות או כניסה לגן או קריאה מהחלון.
* **שערים קטנים:** חשוב מאוד !!! על כל הורי הגן חל איסור מוחלט לפתוח את שערי הפשפש (שערי העץ הנמוכים), לא משנה באיזו שעה ביום! השבוע הורים פתחו את השער והותירו אותו פתוח ללא ידיעת הצוות… בנוסף לסכנה הבטיחותית הברורה, יש לכך גם משמעות חינוכית חשובה מאוד! הילדימות יודעים שרק הצוות פותח את השער וכך אנחנו מצליחים להקפיד על כללי בטיחות אחידים. ברגע שמישהו מההורים פותח בעצמו את השער, מול הילדימות, הוא שובר את סכמת כללי הבטיחות ועלול להביא להבנה מצד הילדימות שגם הם יכולים לפתוח אותו. לתשומת לבכם.

**שיהיה שבוע נפלא,**

**אחינועם וכל צוות גן ילדי הטבע הדמוקרטי**



## שכבת הצעירים

השבוע בשכבת הצעירים התחלנו בהתרגשות את פרוייקט סוף השנה שלנו! לאורך הזמן שלנו איתם השנה הבחנו באהבה של שכבת הצעירים שלנו לאדמה ולצומח, ובחרנו לסיים את השנה בהתעמקות באדמה - מעל ומתחת!

מיד נרחיב על כך, אבל קודם כל, כמה הודעות:

* **בגדים להחלפה**: השבוע כמה פעמים קרה לנו שלילדימות היו חסרים בגדים להחלפה. לרוב אנחנו מחליפים רק פעם אחת ביום, אך במקרים מסויימים, בעיקר בקרב ילדים בשלבי גמילה מחיתולים, אנו נזקקות ליותר. אנא אירזו בתיקים לפחות שני סטים של בגדים להחלפה.
* **נוהל יום א'**: לא לשכוח סדינים רעננים ובקבוקים מלאים!

# האדמה - מעל ומתחת

ואחרי שסיימנו עם ההודעות, בואו נחזור לעיקר: פרוייקט האדמה – מעל ומתחת. השבוע עוד התעמקנו באדמה עצמה. מהי בעצם אדמה? התבוננו בסוגים שונים של אדמה שאנחנו מכירים. לכיתה הכנסנו שתי קערות שקופות – באחת מהן היה חול יבש מארגז החול, ובשנייה הייתה אדמת שתילה. ראינו שלשני הסוגים צבעים שונים – האחד חום בהיר, והשני כהה, כמעט שחור.

פיזרנו את האדמה על משטח ניילון והתבוננו בה. מצאנו באדמה שורשים, וניסינו לנחש של מה הם היו. ראינו גם אבנים קטנות ואבנים בינוניות! כשנגענו באדמה היא הייתה לחה וקרירה. הסתכלנו על הידיים אחרי שחקרנו את האדמה וגילינו שהידיים שלנו התלכלכו! האדמה נדבקה לנו לידיים וצבעה אותם בחום כהה. לאחר מכן, פיזרנו גם את החול על המשטח.  כשהחברימות נגעו בחול, הוא היה חם וגרגירי, יבש – ממש לא דומה לאדמה שהצמחים שלנו אוהבים! השמש חיממה את ארגז החול והחול התייבש, לכן הוא חמים ויבש. אחרי מסע החקר שלנו חיפשנו דרך להתנקות מהאדמה, והכרנו את השיר ״חול, תיפול, תיפול.״

כשיצאנו לחצר פגשנו פיילה ובה המון חול מלוכלך. כשמיששנו את החול, שמנו לב שמוסתרים בו גזרי חוטים בגדלים ומרקמים שונים – ממש כמו שורשים של עץ! המשימה שלנו הייתה ללקט את החוטים בעזרת האצבעות ולנקות את החול מהם.

**אבנים ועוד אבנים**

במשחק שלנו בארגז החול אחד החברים מצא אבן, אבן מחוספסת ואפורה. החברים ממש התלהבו והתחלנו לחפש עוד ועוד אבנים בשטח הגן! מצאנו אבנים מסוגים שונים ובצבעים שונים והמחנכות הוסיפו גם אבנים שהן הביאו, וטמנו את האבנים בתוך ארגז החול. החברים מיששו בחול ושלפו משם את האבן. איך זיהינו אותה? היא הייתה עגולה? שטוחה? מחוספסת חלקה?

**חימר זה אדמה**

עוד סוג של אדמה שכבר פגשנו הרבה פעמים בגן, הוא החימר! החימר עשוי מאדמה מיוחדת, ואנחנו אוהבים לעבוד איתו בגלל תכונותיו המגוונות. השבוע הכנסנו לכיתה אבנים, מיששנו אותן והתבוננו בהן. כל אחד קיבל פיסה קטנה של חימר, ובמהרה הילדימות קראו שהם רוצים קצת יותר חימר! הוספנו עוד ועוד חתיכות חימר קטנות, עד שקיבלנו כדור חימר גדול. ניסינו לעצב את החימר שלנו כמו האבנים שניצבו מולנו. הפעם לא אספנו את החימר בסוף הפעילות, אלא לקחנו אותו עימנו לחצר, והצבנו את האבנים שלנו באור השמש. בשבוע הבא נמשיך להתבונן בחימר – ועד אז, מעניין מה יקרה לו!

בשבוע הבא גם נתעמק במה שצומח מעל ומתחת לאדמה!

**מאחלות לכם סוף שבוע נעים!**

**צוות שכבת הצעירים – ענת, חולוד, גבי, חוה והילה **

## שכבת הבוגרים

השבוע המשכנו במסע שלנו אל תוך הג'ונגל, והעמקנו את השיח שלנו על הצמחייה בו.  טיפסנו, התבוננו וחקרנו – אבל לפני שנספר לכם על זה, כמה הודעות:

* **מגבונים**: שמנו לב שרבים מכם טרם הבאתם מגבונים. חלק מההורימות הציפו בפנינו שהניחו מגבונים בתיק – הבעיה היא שאם לא מציינים זאת בבוקר אנחנו לא יודעות לחפש אותם :) לכן חשבנו על פתרון, וביום ראשון נציב ארגז באזור הסטרילי בו תוכלו להניח את המגבונים שלכם (רשמו עליהם שם כדי שנדע לסמן שהבאתם. (כמובן מי שכבר הביאו לא צריכים להביא שוב). תודה!
* **משחקים מהבית**: בעת האחרונה הרבה ילדימות מבקשים להביא משחקים מהבית. אנחנו מבינות שלחלק מהילדימות משחק מהבית עוזר בפרידה – יש להם משהו להיאחז בו, ואחרים פשוט נהנים עוד כמה דקות לשחק עם משהו מהבית גם בגן. לכן, אנחנו מאפשרות זאת, אך תחת מגבלות מסויימות: האחריות על המשחקים היא של הילדימות – הם כבר בוגרים מספיק בשביל לשמור על החפצים שלהם, ולכן אם סיימו לשחק עם החפץ יודעים להניח אותו במקום המיועד לו – התיק או המגרה. אחרי כמה דקות, נבקש מהילדימות לחלוק את המשחק עם שאר ילדי השכבה, או להכניסו לתיק/מגירה. **למה אנחנו זקוקות מכם?** נהלו עם הילדימות שיחה על החפצים בבית: האם אהיה מוכן לחלוק את המשחק הזה? אם המשחק יאבד/יהרס, זה יהיה לי מאוד עצוב? הזכירו לילדימות שבמהלך היום הם ייפרדו מהחפץ ויניחו בתיק או במגירה. בנוסף, שימו לב שלא מגיעים משחקים מסוכנים עם חלקים קטנים, או משחקים גדולים מדי שקשה לנו לאפסן אותם.
* **נוהל יום א'**: לא לשכוח סדינים רעננים ובקבוקים מלאים!

ובחזרה לג'ונגל שלנו!

# המסע אל הג'ונגל

במסע שלנו אל הג'ונגל, נאלצנו לפלס לעצמנו דרך בצמחיה עבותה וצפופה, לטפס מעל שורשים עבים ולהסיט מדרכנו שרכים מפריעים. תרגלנו תנועה בחלל מלא מכשולים כזה, תוך שאנחנו נזהרים על החברים שלנו. יצרנו לנו מסלול מכשולים, ולאחר מכן, החלטנו לבנות מסלול מכשולים גם לצמחים! הצמחיה בג'ונגל כה צפופה, שהצמחים השונים צריכים לפלס לעצמם דרך אל האור והשמש! זרענו זרעים שונים בתחתית קופסה סגורה עם חורים בתקרתה, הצבנו בדרכם מכשולים, וכעת אנחנו מחכים לראות האם גם צמחים מצליחים לעבור מסלול מכשולים! חלק מהילדימות לא חשבו שהזרעים שלנו יודעים לעבור מחסומים, אחרים חשבו שאולי הם יודעים לטפס מסביב. מה דעתכם?

במקביל, התחלנו לחקור גם את העלים עצמם – גם הילדימות וגם המחנכות הביאו עלים לגן השבוע. פרשנו את העלים השונים והתבוננו בהם. שמנו לב שלרוב העלים פס מרכזי בולט שיוצא מהגבעול, ועוד הרבה פסים שיוצאים מהפס הרחב. גילינו שלפסים האלה קוראים השדרה של העלה, ודרכם הוא "שותה" מים ודברים אחרים שהוא זקוק להם מהאדמה. כל ילד/ה בחרו עלה, הניחו מתחת לדף, ועברו מעל לדף עם צבע שעווה. הפלא ופלא! במהרה נחשף על הדף העלה הצבעוני! השדרה של העלה מספיק בולטת בשביל להפריע לצבע שלנו ולאפשר לנו לצייר בעצמנו עלים נהדרים שנראים ממש כמו בטבע!

ומה עוד יש לנו בג'ונגל? שרכים! השרכים המנסים להגיע לשמש בטפסם על עצים אחרים נראים לעתים כמו חבלים. אנחנו ניצלנו את הדמיון הזה לפיתוח כישור חשוב ביותר: קשירת קשרים! הקשירה עוזרת לנו בהמון תחומים בחיים, משרוכי הנעליים, ועד לטיפוס על הרים. התחלנו לתרגל יצירת קשרים בחבלים, ובדקנו גם האם אפשר לפרום אותם! בשבועות הקרובים נמשיך לפתח פעולות אלו.

את הג'ונגל אנחנו מנסות לשחזר גם בתוך הכיתה: גם באמצעות הדמיון המודרך בכיתה, וגם באמצעות ג'ונגל קטן בקופסא! אחרי שבוע של טיולים בג׳ונגל החלטנו שאנו רוצים ורוצות ג׳ונגל מיניאטורי משלנו: ביקשנו ארגז ירקות מהירקן, וחשבנו יחד: מה יש בג׳ונגל?

עצים, חיות, אדמה לחה. בכל שבוע נעמיק את הארגז שלנו בסימני הג׳ונגל שכבר הכרנו. מה כבר עשינו? צבענו בציבעי אדמה, והוספנו אדמה, חול ואבנים. בשבוע הבא נמשיך ונוסיף עצים גבוהים ונמוכים, שרכים ופטריות שונות. הארגז יהיה זמין למשחק חופשי של הילדימות.

הדמיית ג'ונגל נוספת עשינו בעזרת הילדימות. יצרנו מעגל מכיסאות עליהם עמדו חלק מהילדימות עם מטריות פתוחות - כעצים גבוהים-גבוהים עם צמרת ענקית. לידם על הריצפה עמדו עוד "עצים" עם ידיים פרושות - אלו היו עצים בינוניים שהצמרות שלהם יותר נמוכות. ובתחתית ישבו ילדימות כשרכים/שיחים/פטריות. מהמם היה לראות אותם מתבוננים כל אחד ממקומו/ה. בשלב מסוים החברימות שהיו בתוך המעגל, בתחתית התלוננו שחם להם!

אנחנו המחנכות שמחנו מיכולת ההבחנה והלמידה שלהם – אפילו בלי שהתכוונו, הם הובילו אותנו לשלב הבא בפרוייקט שלנו – אקלים הג'ונגלים, שבו נתעמק בשבוע הבא!

**בינתיים, שבת שלום!**

**צוות שכבת הבוגרים – שיר, ימית, אורטל, מיכל ותמר**
