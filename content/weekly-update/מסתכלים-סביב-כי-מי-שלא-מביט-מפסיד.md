---
title: מסתכלים סביב כי מי שלא מביט מפסיד!
date: 2024-04-04T22:56:00.000Z
---
**הי הי לכל משפחות הגן שלנו,**

1. **חופשת פסח**: ב-19.4.24 נצא לחופשת פסח, שתימשך עד ה-29.4.24. ניפגש שוב ביום שלישי ה-30.4.24.
2. **פרידה מחיתולים**: הרבה הורים מעריכים כי פסח הינו זמן מצויין להתחיל תהליך פרידה מחיתולים. בעינינו דווקא היציאה מהשגרה היא זמן פחות טוב להתחיל תהליך שהוא הכי חלק משגרת היום-יום, אבל זו כמובן בחירה שלכם. אנחנו ממליצות כן לדבר עם אורטל/מיכל/הילה אם בכוונתכם להתחיל כדי לקבל כמה טיפים והמלצות, ובכל מקרה לעדכן לפני תום החופשה על שינויים והתקדמות כדי שנוכל להמשיך בשיתוף הפעולה בין הבית לגן גם אחרי החופשה. יש בכל מקרה משפחות שירבלו מאיתנו המלצה ו"שיעורי בית" לחופש על בסיס מה שאנחנו רואות בגן, כי גם לא נרצה לעצור התקדמות של ילדימות.
3. **קייטנה**: נשלח אליכם מייל בנוגע להרשמה לקייטנה למעוניינים. הרישום הינו על בסיס מקום פנוי, ושריון מקום מותנה ב:

* חתימה על המסמך המצורף למייל המהווה הסכמה לפרטי הקייטנה.
* המחאה על סך 2,850 ש"ח על שם "ילדי הטבע הדמוקרטי בע"מ" לתאריך 1.8.24.
* את המסמכים יש למסור בתאריכי ההרשמה**:  יום שני  15.4.24 בין 15:30-16:30 או יום חמישי 18.4.24 בין 15:30-16:30 .**



**שבת מנוחה,**

**עומרי, אחינועם וכל גן ילדי הטבע הדמוקרטי**



## **השכבה הצעירה**

אז, איך יודעים שבא אביב?… מסתכלים סביב סביב… החודש הילדימות יגלו שהדרך אל הגן קצת שונה.  השמש מלווה את הדרך ומאירה את פינת הרחוב האפורה והמשעממת. שם הילדימות יגלו שפרחו להם פרחים צבעוניים שנהנו ממי הגשם ועכשיו גם השמש מפנקת בחום ואהבה. במפגשים ניגע בסימני האביב כפי שהם מופיעים בטבע. פרחים שונים, פרפרים, שדות חיטה, מצב השמים והעננים. אך לא נזדרז להיפרד מהחורף הוא עוד איתנו (:

אז תפקחו את העיניים תסתכלו על העולם אולי תגלו את השמיים, ענני נוצה לבנים,פרח ופרפר… למפגש שלנו הבאנו שירים חדשים ונהדרים-

״[מי שלא מביט מפסיד״](https://youtu.be/2ld48DxIQ_U)[](https://youtu.be/2ld48DxIQ_U)

[״איך יודעים שבא אביב״](https://www.youtube.com/watch?v=gv1qNbPz3aQ)

חימר ומים

לפעילות החומר שלנו הגיע שוב החימר, שמנו לב שאחרי שימוש מרובה בחימר הוא כבר לא כלכך לח ורך. הוא עדיין קריר בהתחלה אבל הוא יותר קשה וקצת יבש. בדקנו מה יקרה לו אם נרטיב אותו בהמון מים! בהתחלה החימר צבע מעט את המים ולאט לאט ובעזרת הידיים שלנו הוא התחיל להתרכך והפך לבוץ רטוב במיוחד! הוא נמרח לנו על הידיים והשולחן והחברימות יצרו ציורים וצורות באמצעות האצבעות שלהם.ן.

גם השבוע המשכנו והעמקנו בפעילות צבעי הידיים, אנחנו רואות איך בכל שבוע הילדימות משכללים את העבודה שלהם.ן בחומר. אנחנו מתחילות עם צבע אחד, בודקות את המרקם שלו, איזה צבע זה? הוא חם או קר? מה עןד צהוב? ומה עוד כחול?  בהמשך אנחנו מוסיפות עוד צבע ויצרנו צבע חדש לגמרי! יצא ירוק! מה עוד ירוק בסביבה שלנו?

מה עוד קרה השבוע? אם השבוע הילדימות חזרו הביתה וסיפרו שירד גשם בגן זה כי לראשונה מאז סוף הקיף פתחנו את הטפטפות שלנו!! הילדימות ממש התרגשו, רקדו והתגלגלו בדשא כשהמים הצוננים קיררו אותם! חלק מהחברימות רצו וחילשו טיפות מים שיטפטפו עליהם, אחרים השתוללו וחלקם עמדו והתבוננו בהתרגשות!

ניפגש ביום ראשון- לא לשכוח בגדים ספייר (לגמרי אפשר להביא בגדים קצרים), סדינים נקיים בקבוקים מלאים ורביעיית מגבונים לחודש אפריל אם טרם הבאתם!

שבת מנוחה,

**צוות השכבה הצעירה - הילה, נגה, לין, יהודית, נעמי, שירז, גבי, ענבר, ואלמוג**

 

## **שכבת הבוגרים**

השבוע התחלנו להתכונן לבואו של חג הפסח - חג האביב. כהרגלנו בגן, אנחנו מתמקדות בכל סימני החג ולא בתוכן הדתי שלו - אותו אנחנו משאירות לכל משפחה לחגוג כדרכה ומסורתה. לקראת פסח אנחנו אוהבות לעצור ולהתבונן סביב ולזהות את כל סימני האביב.

**אז איך יודעים שבא אביב?**

השבוע התמקדנו בפסקה הראשונה של השיר האהוב של דתיה בן-דור:

> [איך יודעים שבא אביב?](https://www.youtube.com/watch?v=gv1qNbPz3aQ)
>
> מסתכלים סביב סביב
>
> ואם רואים שאין עוד בוץ בשבילים
>
> ואם רואים שנעלמו המעילים
>
> ואם פרג וגם חרצית
>
> לכבוד החג קישטו ארצי
>
> אז יודעים (אז יודעים)
>
> שבא אביב (שבא אביב)
>
> אז יודעים שבא אביב.

השבוע בהחלט נעלמו המעילים! ארגז החול התייבש לגמרי, ומרוב חום החלטנו לעשות קצת גשם משלנו והפעלנו את טפטפות החצר שלנו. הפעלת הטפטפות הראשונה של השנה תמיד מלווה בהתרגשות ובריקודי גשם שמחים! בארגז החול, הוספנו הרבה מים כדי לייצר מחדש את הבוץ שאנחנו אוהבים לעבוד עימו, וליצור בו המון צורות משלנו!

שמענו הרבה את השיר "[מי שלא מביט מפסיד](https://www.youtube.com/watch?v=2ld48DxIQ_U&feature=youtu.be)", וכששמענו אותו בחצר, הילדימות החליטו שהם מנצלים את הזמן להתבוננות מעמיקה וחיפוש הפתעות ואוצרות בחצר. וכך גילינו השבוע 3 פעמים שונות פרת משה רבנו בחצר שלנו! מצאנו גם פרפר, דבורה ואפילו דבורת עץ צהובה אחת שעפה גבוה ונראית בעיקר שחורה!

את החרציות והפרגים חלק מהילדימות סיפרו שראו בטיולי סופשבוע, וגם אנחנו החלטנו לצאת למסע משלנו - למצרים!

**יוצאים לדרך**

על כנפי הדמיון אפשר להגיע לכל מקום שרק רוצים! החצר שלנו מלאה בימים אלו במשחקי דמיון שונים של הילדימות - זה חלק חשוב מהעולם שלנו בגן, ממשחק בבובות, דרך בישולי השפים בארגז החול, העבודה בחימר ובבצק והבניות המפוארות שמתרחשות בקוביות, בארגזים וכל מה שבא ליד.

גם במפגש אנחנו משלבות הרבה מסעות בדמיון, וכל המסעות שלנו מתחילים לרוב באריזת תיק! מה נארוז לנו בתיק? מים! צעקו כולם. ומה עוד? במבה אדומה! שוקולד! תפוזים! תפוחים בכל מיני צבעים! משחק שלא יהיה משעמם בדרך! מוצץ! בגדים להחלפה! לקח לנו קצת זמן לארוז את הכל, אבל בסוף כולם היו מרוצים שלקחנו הכל. אבל רגע, איך נגיע למצרים? זה רחוק או קרוב? אפשר ללכת ברגל? כן, אבל זה ייקח הרסה ימים! אפשר לנסוע באוטו? כן, אבל אנחנו הרבה מדי ילדים! חלק מהילדימות אמרו של צרים אפשר לנסוע במטוס. איך נגיע למטוס? ניקח רכבת! לקחנו את התיק על הגב, וצעדנו לנו לרכבת, בנינו רכבת ארוכה של ילדימות - כל אחד היה קרון אחר - ויצאנו לשדה התעופה. בזמן שחיכינו למטוס, חשבנו מה יחכה לנו במצרים? מדבר! איך נראה המדבר? יש בו הרבה חול! באיזה צבע החול? צהוב! חום! לבן!

השבוע צבענו הרבה בגואש, והתעמקנו בצבעי המדבר. 

מרחנו צבע ידיים צהוב על השולחן ועשינו בהם צורות עם האצבעות. לקחנו דף לבן גדול, והילדימות צבעו וצבעו בעזרת מכחולים עד שהדף הפך לדף מדברי צהוב. נתנו לדף להתייבש, ולמחרת חזרנו כל אחד לדף שלו, והוספנו גם חום לתמונה המדברית שלנו!.

וביום אחר לקחנו קוביות בצורת ריבוע, מלבן, עיגול, משולש, מרחנו בגואש ויצרנו חותמות צבעוניות בצורות. כדי לעבוד על יכולת ההחתמה שלנו.

בשבוע הבא נמשיך במסע שלנו אל המדבר ואל מצרים,

כרגיל נחכה לכם בגן ביום ראשון - לא לשכוח בגדים להחלפה, בקבוקים מלאים וסדינים נקיים.

**שבת מנוחה,**

**צוות השכבה הבוגרת: חוה, רוני, לילה, מיכל, מייקי, נגה, עמנואל וקרן אור**