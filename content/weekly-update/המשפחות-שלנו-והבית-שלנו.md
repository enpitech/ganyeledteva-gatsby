---
title: המשפחות שלנו והבית שלנו
date: '2020-02-29T16:29:16+02:00'
---
**שבת שלום ומנוחה**,

•	תודה לכל האורחים והמשפחות שהגיעו לחגיגת יום משפחה של שכבת הבוגרים. היה בהחלט מרגש. אנחנו כבר מצפים למסיבת סבא סבתא של שנה הבאה (שכבת הצעירים – גם אתם תהנו מהאירוע, בשנה הבאה!) 

•	ברוך הבא **לזיו  **שהצטרף לצוות באופן רשמי. זיו יעבוד כמחנך משלים, כלומר, יעבור בין הקבוצות לפי הצורך. את זיו אני מכירה בדרך קצת אחרת - אבא שלו, רביב, היה מרצה מיתולוגי שלי בסמינר. הוא מחנך ומרצה מוכר ואהוב בתחום החינוך הדמוקרטי, כך שהרקע בחינוך במקרה של זיו מגיע מהבית. נאחל לו בהצלחה! שמחים שהצטרפת!

•	לפעמים אנחנו בודקות האם החלפת עמדות בין נשות הצוות מיטיבה עם הצוות והמחנכות הספיציפיות, וכמובן, עם הילדימות. בשבועיים האחרונים ביצענו ניסוי שכזה, וטניה ואלינור החליפו מקומות. שמנו לב שהשינוי מרענן ומתאים לכולן, ולכן ההחלפה תימשך בשבועות הקרובים - טניה בשכבת הבוגרים ואלינור בצעירים. שאר הצוות נשאר כרגיל במקומו. לכל שאלה בעניין, מוזמנים ומוזמנות לפנות לאחי.

•	סבב השיחות האישיות הסתיים לו. תודה לכולכם על הזמן, ההקשבה והשיח הפתוח. מרגש אותנו לדעת שאנו מקיימים דיאלוג בריא ומיטיב בחינוך הילדימות. אנחנו שוב מזכירים כי אנחנו כאן בשבילכם, ואין צורך לחכות לסבב שיחות. אתם יכולים  בכל זמן לדבר איתנו על הכל, גם אם זה לא "חלק מהגדרות התפקיד שלנו". נכון, יש כאן הגדרות שנועדו לשמור על סדר והגיון פעולה, אך עם זאת הם לא נועדו כדי לייצר מרחק או דיסטנס. אנחנו כאן בשבילכם, באמת זמינים ופתוחים לדבר על הילדימות שלכם בכל עת.

•	תודה לכל ההורים שמילאו את משובי אמצע השנה בתשומת לב ובכנות מלאה. שמחתי מאוד לקרוא את רחשי לבכם, את הפירגון וגם את הביקורות וההצעות לשיפור. אין ספק שיש לנו תמיד מה ללמוד. ניהול ארגון חינוכי שכזה מצריך בדק בית והשתנות תמידית. אנחנו שמחים על ההזדמנות לשמוע ולבין מה מפריע לכם ומה מטריד אתכם. בשבועיים הקרובים צוות ההנהלה יקיים ישיבת מסקנות לגבי המשובים שלכם. שוב, תודה על המידע החשוב כל כך.

•	ביוזמתה של ויקה אנחנו מזמינים אתכל להשתתף בקורס עזרה ראשונה להורים, בתשלום נמוך הודות לניצול פלטפורמת הגן. יש לציין שהתשלום הוא עבור המדריך, הגן רק מתווך ומציע את המקום עבורכם. נשלח אליכם מייל עם הזדמנה להשתתף בקורס – אני ממליצה בחום רב לנצל את ההזדמנות, זהו קורס חשוב ביותר! לצערנו, אף פעם אין לדעת מתי תזדקקו למידע הזה.

•	פורום ההורים הבא מתוכנן לתאריך 17.3.20: נשמח לשמוע על נושאים שתרצו לדבר עליהם בפורום... כרגע אין נושא עדיין.

•	הרצאה בנושא ניהול עצמי ותיווך רגשות של אחי תועבר ביום שלישי הקרוב, 3.2.2020 בשעה 19:30. מצרפת לכם את הרשימה [כאן](https://docs.google.com/spreadsheets/d/1A5VcP0X7uyWmy4MQrbJMvl8vCjVSBqoWUzoRlFCDMck/edit#gid=0) - במידה ואתם רשומים ולא יכולים להגיע, אשמח אם תודיעו לי באופן פרטי, יש לא מעט הורים שממתינים.

•	יום שני 2.3.2020 - יום הבחירות, הגן בחופש.

•	משלוח מנות קהילתי: כמיטב המסורת, אנחנו אוספים מארזי משלוח מנות לנזקקים. השנה, בהצעת גלית אמא של ינאי, החלטנו לתרום לדרי רחוב - אלו שאף אחד לא תורם להם ולא רואה אותם. נשלח אליכם מייל נפרד עם כל הפרטים. נשמח מאוד להענות מצידכם!

•	**פורים פורים פורים**:

\-	חופש פורים יתקיים בימים שני ושלישי 9-10.3 (שימו לב שתיקנו את החופשה! יום רביעי חמישי ושישי עובדים כרגיל!)

\-	פורים בגן שלנו :

\-	ביום ראשון 8.3.20 הילדימות מגיעים מחופשים ומהודרים .

**איך נראה היום הזה**:

1. הגן פתוח להגעה חופשית בין השעות 7:30-9:00. ביום זה אנחנו מאפשרים לכם ההורים לשאר בגן יותר מהרגיל כדי לכייף, להצטלם, ולצחוק יחד. בשעה זו הגן פתוח לגמרי, והפעילות חופשית כמו כל בוקר כדי לא להעמיס. בשעה 9:00 אנחנו מתחילים את הלו"ז שלנו. בכל זאת, נבקש מכם ההורים רגישות יתרה ושהייה של עד 15-20 דקות ולא יותר על מנת שלא להעמיס על הילדימות. בכלל, להיות קשובים למה שהצוות מציע - תכף נסביר למה.
2. החל משעה 9:00 יתחלקו הקבוצות לארוחת בוקר חגיגית ולהצגת תחפושות.
3. אחרי ארוחת הבוקר: בצעירים- מפגש, והורדת תחפושות למי שרוצה ומשם חזרה לפעילות שגרתית.  בבוגרים: מסלול תחפושות, תחנות פעילות.
4. בצהרים כל הילדימות מורידים תחפושות, אוכלים צהרים והולכים לישון, ומשם היום ממשיך כרגיל ומסתיים ב-16:30 כמו בכל יום.
5. אנחנו לא מחליפים משלוחי מנות בין הילדימות.
6. אנא הקפידו על כללי בטיחות והמנעו מתחפושות או כל אביזר שעלול להוות סכנה בטיחותית! (חרוזים, פייטים, חוטים, חומרים דליקים וכדומה).

כידוע לכם, אנחנו לא מאמינים בקרנבלים. האירועים שלנו מאוד בסיסיים ומתקיימים באיזורי הנוחות המוכרים לילדימות. כמה מילים על החג...

חג פורים הוא חג מאוד רגיש ועמוס. הכל מלא צבעים, קולות ורעשים. זהות הילדימות מתבלבלת, את מי אני רואה במראה עכשיו? זו אני או דמות אחרת? האם כשאני לובשת תחפושת אני הופכת לילדה אחרת?

החג הזה, עם כל השמחה והקסם שבו, עלול להביא לעומס רגשי ולכן מאוד חשוב שנהיה רגישים לילדים ולילדות. יש כאלו שאוהבים את החג וכאלו שבשבילם החג מהווה מטרד ומפר את האיזון הרגשי. 

אז כמה דגשים:

•	בחרו תחפושות קלילות ונוחות... פחות שמלות נפוחות, פאות, איפור. ממש ממש לא מומלץ. נסו שהתחפושות יהיו ככל היותר דומות לבגדים :)

•	מומלץ להמנע מאביזרים, הם הולכים פה לאיבוד וקשה לשמור עליהם. 

•	אל תתבאסו אם הילד/ה לא זורם ולא רוצה ללבוש את התחפושת. אל תכעסו. הגיעו לגן עם בגדים רגילים ותחפושת בתיק, הרבה פעמים הילדימות מגיעים לכאן ומחליטים שרוצים בכל זאת ללבוש את התחפושת. גם אם לא – זה בסדר גמור!

•	דאגו שתהיה לכם חלופה אחרת, עוד אופציה לתלבושת, במידה והילד/ה יתחרטו באותו הבוקר. 

•	אל "תתנפלו" ואל תתפעלו יותר מדי. יש ילדימות שתשומת הלב הזו מלחיצה אותם מאוד. היו רגישים. זכרו שמה שחשוב זה השמחה שבלב, ולא התמונה או האיפור שתכננו :) אנחנו מבטיחות להשתדל לצלם כמה שיותר.

•	אל תשכחו לשים בגדים החלפה בתיק! :) 

**שיהיה לנו סופשבוע שמח ובריא,**

**אחי**

**וכל צוות ילדי הטבע הדמוקרטי<br>**

## שכבת הצעירים

החודש האחרון החזיר אותנו לבסיס, לאדמה ולפשטות. את השורשים גילינו כבסיס חזק ותומך העוזרים להכל לצמוח.

ולנו בני האדם, מי הם השורשים שלנו? מי זו המשפחה שלי? מי עוזרים לנו לצמוח ולגדול?

**יש לי משפחה מיוחדת במינה **

בשכבת הגיל שלנו שיח על ההורים עשוי להיות מאוד רגיש לכן בחרנו להתמקד בסביבה הרחבה יותר שגם היא חלק מהמשפחה שלנו -  חיות המחמד! גילינו שיש בעולם מגוון רחב של משפחות ודמויות הנכנסות אלינו פנימה והופכות למשפחה. 

מהיכן מגיעות חיות המחמד שלנו? למה קוראים להן חיות מחמד ומה ההבדלים בין חיות בית לבין חיות טבע? מה הצרכים של החיה בבית? האם הן אוכלות איתנו? איפה הן ישנות? איך מתייחסים אליהן?

**הכוורות **התמקדו בחיות הבית האישיות שלנו – הכרנו את גוגו, שעועית, נענע  ופלאפי. הילדים מאוד התרגשו לראות את חיות הבית של עצמם ושל האחרים, ודיברנו על איך אנחנו מלטפים אותן ומאכילים אותן – מה נעים להן ומה לא.

במקביל, **האטרפים **אימצו לעצמם כלבלב שובב אשר זכה בשם פופי בעקבות השיר של רונית פלד ״[פופי כלב גור](https://www.youtube.com/watch?v=uq-8_2eHs3c)״. למדנו שמתקרבים לגור לאט לאט כדי שלא יבהל, מושיטים לו את היד כדי שיוכל להריח אותה וככה ילמד להכיר אותנו. דאגנו לו למיטה חמימה ונעימה, לסוודר שיחמם אותו בימים קרים במיוחד וכמובן לקערה מלאת אוכל וקערת מים.

רגע רגע… למי עוד יש קערת אוכל בגן?! שושנה התרנגלות! 

נזכרנו שגם לנו בגן יש חיית מחמד לא שיגרתית במיוחד, עליה אנחנו שומרים כל היום ודואגים לשחק איתה, להאכיל אותה ולהיות עדינים איתה. הילדים משתי הקבוצות בדקו אם אולי כשמתיישבים לידה עם אוכל, שושנה מתקרבת ונותנת להם ללטף אותה יותר מאשר כאשר הם רודפים אחריה. פינקנו אותה בשאריות מהפירות שלנו, מהקטניות למרק, וחלק מהילדים נוהגים גם להעניק לה את עוגיית הבוקר מהבית.

**משפחות של צבעים ושל חיות**

בשבועיים האחרונים התמקדנו בשיוך הצבעים למשפחות של גוונים. גווני האדום פגשו אותנו בתוך ניילוני צבע.

חיזקנו את האצבעות שלנו ואת המוטוריקה העדינה בעזרת שימוש בקצות האצבעות, מרחנו את הצבעים בתוך השקית וצפינו כיצד הצבע מתפשט לאורך השקית. הבנו שככל שמפעילים יותר כוח ומשתמשים בכל כף היד כך הצבע מתפשט יותר. יצרנו בצק אדום, ועבדנו עם מגוון חומרים בקשת האדומה ליצירת פסלים אדמוניים. מיינו לגו, פירות וירקות לפי הצבעים שלהם. בהמשך מיינו גם דברים אחרים – למשל, את החיות הקטנות שלנו מיינו למשפחות של פילים, אריות ואפילו ג'ירפות! באופן זה, תרגלנו את את מיומנויות המיון והשיוך.

במאמר מוסגר, נציין כי ילדים לומדים באופנים מגוונים, חלקם זקוקים לנו על מנת לתווך להם את התהליך, חלקם מסתפקים רק בנוכחות שלנו או בצפייה וחיקוי של הסביבה שלהם - בין אם זה אחיהם הגדולים או חבריהם מהגן. התפקיד שלנו כמבוגרים הוא להתמקד בארגון הסביבה החינוכית והמשחקים המתאימים ללמידתם.

בחצר יצרנו משפחות של עלים, מכוניות וכדורים. אחרי שבוע שלם של מיונים ושיוכים אפילו המשחק הסימבולי התפתח והשתדרג. הילדימות בחרו יותר ויותר לשחק בתוך בתי העץ, ובמיוחד בבית ההוביט. שם בנינו לנו בתים, הרכבנו שולחנות וספות. בישלנו ארוחות ועוגות דמיוניות, אכלנו יחדיו ארוחות צהריים, חגגנו אירועים משפחתיים - בעיקר ימי הולדת - ואפילו סיפרנו מה ראינו היום בדרך לגן או מה עשינו אתמול עם אבא או אמא, סבא או סבתא. ואז כשאף אחד מהמבוגרים לא היה בסביבה (חשבנו שלא) …הזמנו כמה חברים וחברות פנימה, סגרנו את הדלת ועשינו מסיבה גדולה מלווה בקולות צחוק ושירי יום הולדת!

אז חשבנו על הסבים והסבתות שלנו, על ההורים שלנו. אולי גם להם נכין משהו?

החברים נורא אוהבים את מרק העדשים של יום שלישי לכן החלטנו לספק לכם את המצרכים הבסיסיים להכנת המרק, צירפנו מתכון והרי לכם פעילות משותפת על הילדימות אשר תחבר בין שני העולמות המשעותיים בחייהם - בית וגן :) הילדימות נהנו לעזור לקלף את התוויות מהצנצנות, ולעזור למלא אותן ברכיבי המרק. ומה עשינו עם מה שנשפך לנו? כמובן, נתנו לשושנה!

מחכים לתמונות מבישולי המרק!

מהשיח על המשפחה, עברנו גם לשיח על הבית.

**אגף השיכון והבנייה של אטרף**

המפגשים של אטרף התמקדו בבית שלנו. איפה אנחנו אוכלים? איפה ישנים? איפה מתקלחים? אחד הספרים שליווה אותנו במפגשים היה "הבית של יעל", מאת מרים רות. 

דיברנו על בתים וממה הבית שלנו בעצם מורכב. חיפשנו ביחד מקומות שיכולים להיות בית.

הסל נחמד אבל אין מקום לכל המשחקים, מתחת לשולחן יש תקרה שמגנה ומכסה אותנו, התכסנו גם אנחנו תחת בד גדול ...אבל איך נדע מה קורה בחוץ? אנחנו צריכים חלון כמו בכיתה שלנו, כמו בבית שלנו... מה נעשה? אולי ניצור פתח? אולי נחפש בית אחר עם חלונות ותקרה. גילינו שאנחנו צריכים בית עם גג שישמור עלינו מפני הגשם או שמש חזקה, קירות ששומרים עלינו שיהיה לנו חמים ונעים וחלון דרכו נוכל להתבונן ולראות מה קורה בחוץ. ואיך נכנס לבית שלנו? דרך הדלת! יצרנו בית מארגז, עם חלונות, גג, דלת, ואפילו עבדנו על עיצוב הפנים - ויצרנו שני חדרים חשובים במיוחד - פינת אוכל וחדר שינה.

בהגשת חומרים יצרנו בתים מגלילי נייר: דאגנו לחלון שנוכל להציץ דרכו החוצה ולהתבונן מה צופה לנו היום, ולגג שישמור עלינו מפני מי הגשמים וישמש לצל בימי שמש.

**מחיות הבית של כוורת עד לג'ונגלים ולערבות של אפריקה**

במפגשים של כוורת, בה ילדים מעט צעירים יותר ורגישים יותר, התמקדו בבתים מעולם הטבע. התחלנו בחתולים ובכלבים שפגשנו בשבוע שעבר, ובדקנו, איפה הם ישנים? מה הם אוכלים? איפה הם משחקים? בהמשך עברנו לחיות מרוחקות יותר: היכן חיים האריות? איך הלביאה נושאת את גוריה ומטפלת בהם? ואיפה חיות הגורילות? מה הן אוהבות לאכול? השתמשנו בדיורמות קרטון קטנות כדי להסתכל על הסביבה של החיות השונות והסתכלנו על משפחות החיות. הדיורמות שימשו את כל השכבה בסוף היום, וגילינו שלילדימות רעיונות משלהם על השימושים השונים שלהן, מעבר לשימוש המקורי שעשינו בהן למיון חיות לפי הבתים.

קראנו יחדיו את הספר "לילה טוב גורילה" מאת פגי רתמן, וראינו משפחת חיות מסוג אחר. חשבנו מי מטפל בחיות בגן החיות, ודיברנו על כך שהחיות מעדיפות לישון עם "אבא ואמא" מאשר במיטות שלהן עצמן. הכי אהבו הילדים לעקוב אחר העכבר והבננה שלו!

<br>

# הפינה של אטרף

בכל יום אנחנו מתעוררים יחדיו ומעירים מהר מהר את ההורים שלנו ״קומו קומו! צריך ללכת לגן! החברים כבר מחכים לי!״. מארגנים את התיק. החברים מאוד אוהבים להציע אילו דברים לשים בתיק - ״תות לדרך!״, ״בקבוק מים״, ״חיתולים״, גרביים״ - ולא תאמינו מסתבר שחשוב לקחת גם טחינה, עליה אנחנו אף פעם לא מוותרים. 

הפעם העמקנו עוד קצת את שלב ההתארגנות שלנו - צחצחנו נעליים, סירקנו את השיער, חבשנו כובע ויצאנו לדרך לצלילי השיר [״אדון שוקו״](https://www.youtube.com/watch?v=X5MHWnUiOds) של אריק איינשטיין. 

השיר הפך מיד לאחד השירים האהובים עלינו! 

את תחילת השיר אנחנו מתחילים מצעידה עצמאית, לאחר מכן מושיטים יד לחבר/ה וצועדים בזוגות, מה שמצריך מאיתנו שיח, מי רוצה לתת לי יד? מי רוצה לבוא איתי? אנחנו שמים לב לזוג שלנו, הולכים לאט לאט ושומרים אחד על השניה שלא ניפול או ניתקל בחברים אחרים.

בעקבות הסיפור "סבא בישל מרק" מאת נירה הראל, הכנסנו לכיתה מפות, צלחות ופירות וירקות. עמלנו קשה במטבח והכנו מטעמים שונים ומשונים.

את מי נזמין להתארח בבית שלנו? כלבים? חתולים? ציפורים? אנשים? 

הילדימות כל כך נהנו לערוך את השולחן, לסדר את הכיסאות סביב ולארח את החברים, והכל-הכל לבד!

<br>

# הפינה של כוורת

את המפגשים שלנו אנחנו פותחים בשבועיים האחרונים ב"מסביב לעץ התות", ומדברים דרכו על ההתארגנות שלנו לגן. מה אנחנו עושים לפני שאנחנו מגיעים לגן? מצחצחים שיניים, מתלבשים, אולי אוכלים משהו. הילדימות מאוד אוהבים להסתובב – בעיקר אנחנו עוד מסתובבים עם עצמנו, אבל יש חברימות שכבר רוצים לתת ידיים ולהסתובב בזוגות. דיברנו על כך שכשאנחנו רוקדים יחד עם מישהו, אנחנו צריכים לשים לב גם למהירות שלהם, ולא למשוך חזק מדי אחרת כולם נופלים! תשומת הלב הזו לאחר ניכרת גם ב"עבודת צוות". רבים מכם בטח כבר שמעו את הדקלום הזה גם בבית – הילדים אוהבים לעזור לסחוב דברים כמו תיבת המשחק שלנו יחדיו למקום. אנחנו כמחנכות מעודדות אותם לעזור לסדר ולעשות זאת בשיתוף פעולה. על הדרך הילדימות לומדים המון כישורים שאנחנו תופסים כמובנים מאליהם – לסחוב תיבה ביחד דורש המון מיומנויות ולעתים הרבה יותר קשה מלעשות זאת לבד!

בתחום הגשת החומרים, עשינו השבוע עבודה ממוקדת בגירי השעווה (הלוא הם crayons). למדנו איך להחזיק אותם, איך כשלוחצים חזק הצבע חזק יותר, איך צריך להחזיק את הדף שלא יזוז, איך לבחור צבעים ועוד. בשלב שלנו, זהו אחד החומרים הכי מלמדים ובסיסיים ליצירה. בניגוד לטושים, שהם סוג של "רמאות" כי צריך מעט מאוד מיומנות כדי להפעיל אותם, גירי השעווה עובדים הרבה יותר על המוטוריקה העדינה. ממליצות לעבוד איתם גם בבית!

**הודעות**

* תודה לכל ההורים על התרומות הנדיבות של צנצנות לטובת הפעילות שלנו והמתנה שלכם!
* שיחות ההורים הסתיימו, נהנתי מאוד לדבר אתכם ולתת לכם הצצה על תהליכי הילדימות בגן. תודה לכולם על המילים החמות, התובנות והשיקוף המלא של החששות והתהיות שלכם.
* חודש חדש לפנינו - לא לשכוח להביא מגבונים. מרץ נעים לכולנו!
* מזכירות שוב כי אין כניסה עם מזון לגן.
* נוהל ימי ראשון – לא לשכוח להביא סדינים רעננים ובקבוקי מים מלאים.

**שבוע נפלא לכולם! **

**ויקה, מיכל, ימית, אלינור וזיו**.

<br>

## שכבת הבוגרים

**הפעם נפתח את העדכון בכמה מילים מאחי שלנו:  **

"השבוע החלפתי את שירז ביום שלישי.

האמת? אני לא באמת סגורה במאה אחוז על כל הטקסים והדיוקים הקטנים. אבל מה המזל? שיש לנו את הילדימות. החל מהבוקר ועד סוף היום הילדימות פשוט "חנכו" אותי, דייקו אותי, הסבירו לי מה חשוב שיקרה עכשיו, על מה להקפיד. מי צריך חיתול ומתי, איפה להניח את קערת הטחינה והאם מותר לקפוץ מחוץ למזרון בטקס מזרנים. כל זאת ועוד גם לימדו אותי את כל הכוראוגרפיות על בוריין, כולל עצירות דרמטיות וקצב הליכה.

זה היה יום מאוד מרגש עבורי. פתאום זכיתי לראות את מידת השליטה הידע והבטחון שיש לשכבה, ובעיקר שמחתי על ההזדמנות שלהם לחנוך את המבוגר. איזו חוויה מעצימה זו כילד או ילדה להיות זו שמסבירה למחנכת מה בדיוק לעשות ואיך. התחושה הייתה שהילדימות שותפים מלאים לסדר היום, כאילו הם בכלל תכננו אותו.

הרגעים האלו מזכירים לנו כמה חשוב להתייחס לילדימות כאל שותפים וכמה כוח ותקומה יש להם גם עלינו, המבוגרים, ושלפעמים בתכלס הם לא באמת צריכים את המבוגרים ויודעים להתנהל יותר טוב מאתנו".

**ועכשיו כמה הודעות ועדכונים**: 

•	חגיגות פורים בגן - השבוע נתחיל את חגיגות פורים בגן. מי מכם שכבר מכירים את האופן שבו אנו מציינים וחוגגים את החג, יודעים שהגישה שלנו לגבי פורים היא שהוא חג צבעוני שמח וכיפי. יחד עם זאת, עבור חלקנו היכולת להפריד בין דמיון למציאות עדיין מורכבת, ולכן אנחנו נמנעות ממסכות, איפור מוגזם ותלבושות דרמתיות. יש לנו המון דרכים מגוונות לחגוג את החג! השבוע למשל נתחבר לחג דרך כובעים!

אנחנו מזמינות את מי שרוצים להביא כבר ביום חמישי חלק או אביזר מתוך התחפושת שלכם כדי להציג לחברים, וכדי שנוכל לשחק במשחק ניחושים מגניב. בנוסף זה יוריד קצת מהמתח לקראת יום ראשון, שהוא יום מציף כשלעצמו. את האביזר תוכלו להשאיר בגן וביום ראשון יחד עם הילדימות נוכל להרכיב את החלק החסר של התחפושת יחד :)

•	שכבות ולבוש -  פורים מגיע ואיתו גם מזג האוויר החמים. הבקרים ואחה"צ עדיין מאוד קרירים, וזה הזמן לעבור לשיטת הבצל. שימו לב שהילדימות לבושים גם בשכבה דקה מתחת לפוטרים והסוודרים כי במהלך היום אנחנו בתנועה ומאוד חם לנו. 

•	הודעות לגבי איסופים- אנא התחשבו והודיעו לי עד השעה 15:00, לאחר מכן אני לא פנויה לראות ולקרוא הודעות. 

•	שינוי בהרכב צוות בוגרים- אלינור וטניה משנות את מקומן בצוות, אלינור עוברת לצעירים וטניה לבוגרים. אנחנו לא יוצרות עניין גדול סביב זה מול הילדימות, הם מקבלים באהבה ובחיבוק את כל אנשי הצוות בגן. שיהיה בהצלחה לאלי האהובה שלנו וברוכה הבאה טניה לשכבת הבוגרים! 

**כל משפחה היא טובה אם היא מלאת אהבה **

את יום המשפחה בחרנו להקדיש למען יצירת רבדים נוספים של היכרות בין הילדימות, דרך תמונות, שיח וחיבור לבית שלי, לחיות שגרות בו, לחללים השונים וכמובן לבית השני שלי, אצל סבאסבתא. 

בגן אנחנו לא לומדים באופן ישיר על "סוגי משפחות" ולא מסווגים למשפחות מסוג כזה או משפחה מסוג אחר. אנחנו מאמינים שאין תבנית מסוימת של משפחה שהילדימות צריכים להכיר, מה שחשוב הוא השיח הפתוח והמאפשר. במהלך השבוע יצרנו מעגל שיח סביב תמונות שיוויוניות שמציגות תפקידים שונים של חברי משפחה שונים. למשל תמונת אבא ובת שוטפים מכונית, ילד מטאטא, אמא ואמא מחבקות ילדה, אבא ואמא צוחקים ועוד ועוד. כל חבר בתורו בחר תמונה שהוא מתחבר אליה וסיפר מה הוא רואה בתמונה, מבלי שאנחנו הגדרנו כלל מה קורה בתמונה או מי היא המשפחה הזו. היה מעניין לראות שאת הילדימות בכלל לא עניין ההרכב המשפחתי אלא מה באמת קורה שם בתמונה? הילדה נראית שמחה או עצובה, האוטו מלוכלכך ועושים עבודת צוות, החיבוק חם ואוהב. 

**החיים הם לא שחור או לבן – למידה על משפחת הגוונים **

בשבועיים האחרונים למדנו על גוונים, בדגש על משפחת האדומים מהבורדו הכהה ועד הורוד הבהיר ביותר, כי הם אלו שמלווים את סדר היום שלנו. גוונים נמצאים בטבע ובסביבה הקרובה אלינו כל הזמן, מקשטים והופכים את החיים שלנו למעניינים יותר. על ידי חשיפה והעמקה בגוונים אנו מאפשרים התבוננות מזוית שונה על בסביבה בה אנו חיים. הגוונים מאפשרים לנו להתמקד, לדייק, לרדת לפרטי פרטים ולייצר קשרים חדשים בראש שאולי קודם לכן לא היו קיימים. 

בפעילויות בחצר חיפשנו את משפחת הירוקים והחומים, וגילינו שיש כל כך הרבה מהם. בפעילויות בכיתה גילינו את משפחת האדומים, שיש ברשותה המון גוונים מעניינים, שחלקם בכלל לא חשבנו שקשורים למשפחה. 

כשנתנו שמות מוגדרים לגוונים כמו בורדו וטורקיז לצבעים שחשבנו שאנחנו מכירים כאדום וירוק, נהנו יותר מפעילויות מוכרות כמו מיון צבעי פנדה לסלסלאות וצביעה בגואש עם מבחר גוונים. 

כמעט כל פעולה שאנחנו מבצעים במהלך היום החל מחיתוך ירקות בחצר, בחירת צלחת בארוחת בוקר והכנת יצירה, מלווה בבחירה של צבעים. ידע והיכרות אמיתית עם גוונים מייצרת ביטחון. הילדימות גאים ושמחים שהבחירה שלהם את גוון הצלחת או הבקבוק החדש שקנו, מגיע ממקום של ידע והיכרות מוקדמת. 

כך אמר אחד החברים השבוע לאבא שלו כשהגיעו בבוקר עם בקבוק חדש: ״אבא זה לא ורוד, זה ורדרד.״

את הלמידה שלנו על גוונים סיכמנו [ביצירת רורשאך](<https://www.hamichlol.org.il/%D7%9E%D7%91%D7%97%D7%9F_%D7%9B%D7%AA%D7%9E%D7%99_%D7%94%D7%93%D7%99%D7%95_%D7%A9%D7%9C_%D7%A8%D7%95%D7%A8%D7%A9%D7%90%D7%9A >), שהיא יצירה שעשוי מכתם דיו (או במקרה שלנו גואש). מה עשינו?

מתוך גוונים רבים של אדום בחרנו לנו מה שאנחנו אוהבים, ובאמצעות מזרקים קטנים שאבנו את הצבע והזרקנו במרכז הדף. כל חבר בחר עוד צבע מיוחד שלא שייך למשפחת האדומים. את הדף קיפלנו באמצע, הידקנו היטב וכשפתחנו....הפתעה! שלולית הגואש קיבלה צורה סימטרית ומעניינת במיוחד. 

**חיות מחמד והפינגוונים **

זוכרים שביקשנו מכם לשלוח תמונות של חיות המחמד שלכם? 

את נושא המשפחה פתחנו עם חיות מחמד, שהם חלק בלתי נפרד מהמשפחה. שאלנו שאלות כמו: מהיכן מגיעות חיות המחמד שלנו? למה קוראים להן חיות מחמד ומה ההבדלים בין חיות בית לחיות טבע. הכרנו חיות מחמד שונות ומשונות כמו ארול הכלב של עומר, ליה וריוי הכלבה והחתולה של אדם, סנונית דג הקרב של ארז, צ'ייסי החתולה של נועה, התוכי של סבא של לולו, הצרצר של לילי ועוד ועוד... תהינו איזה חיות יכולות לגור איתנו בבית ולאיזה יהיה יותר קשה? שיחקנו משחקי דמיון בו הפכנו לחיות המחמד שפגשנו וחשבנו על כל הדברים שאנחנו אוהבים בחיות המחמד, וגם כאלה שפחות. יש כלבים שמשירים הרבה שערות וחתולים ששורטים אותנו לפעמים. דיברנו על הרגשות של חיות המחמד והצורך שלהם להרגיש חלק מהמשפחה.  

מה אתם אומרים, תרנגולת יכולה להיות חית מחמד? "פחחח לא...מה פתאום" צחקו החברים ופתאום נפל האסימון ומבט מופתע על פניהם - "שושנה!!!!" אחרי כל השיחות על חיות מחמד לעומת חיות טבע הבנו ששושנה היא איפשהו באמצע...

הכרנו את משפחת הפינגווינים וקראנו את הסיפור המקסים "פינגווינים קטנים בהמונים"/מליסה ג'יון . למדנו ללכת כמו פינגווין, עם כפות רגליים פונות כלפי חוץ, פעם רגל ימין ופעם שמאל, מדדים לנו לאיטנו ומנסים לצלול למים הקפואים לתפוס כמה דגים. סיפרנו על היחסים בתוך המשפחה, בזמן שאבא פינגווין שומר על הביצה, אמא פינגווינית הולכת לעשות "קניות". היא מביאה אוכל. 

הייתה לנו שיחה מעניינת על התפקידים בבית שלנו, הילדימות סיפרו מי עושה את הקניות בבית, מאיפה הן מגיעות? חלק מהחברים אמרו "מהמחשב" וחלק מהחברים אמרו, מה פתאום "מהסופר!". חברים אחרים נכנסו לדיון ואמרו שהקניות בכלל מגיעות עם "השליח". 

**ביקור בבית של הדר, ששם כמעט הכל מותר **

> בּוֹאוּ, הִכָּנְסוּ אֶל הַמִּטְבָּח!
>
> הִנֵּה הַסִּינָר שֶׁלִּי,
>
> וּבָאָרוֹן וְעַל הַמַּדָּפִים מֻנָּחִים כָּל הַסִּירִים.
>
> אִמָּא יָעֵל אוֹמֶרֶת
>
> שֶׁאִמָּא רוֹנָה יוֹדַעַת לְבַשֵּׁל
>
> הֲכִי טָעִים בְּיִשְׂרָאֵל! 

את השבוע הקדשנו בין היתר לשיח על בתים. מה אנחנו עושים בבית, באיזה חדר אנחנו הכי אוהבים לבלות? איפה נמצאים הבתים שאנחנו מכירים? רובנו גרים במרכז, אולי אנחנו מכירים בתים גם באיזורים אחרים בארץ, בצפון אולי בכלל בדרום? 

הבתים של סבא/סבתא/דודים וחברים עלו בשיח והבנו שיש כמה ערים רחוקות שלא נוכל להגיע אליהם ברגל. החברים הציעו שניסע ברכבת תחתית, עילית ואולי אפילו נזכה לנסוע ברכבת הקלה. התחלקנו ל-3 רכבות לפי האזורים בארץ והתחלנו לנסוע.... השתדלנו מאוד להישאר כל רכבת במסילה שלה, זו הייתה משימה מאתגרת, אבל בסוף הגענו ליעד. 

בעקבות הספר "ביקור בבית של הדר" מאת דנה רייך, ובעזרת התמונות ששלחתם, יצרנו משחק מגניב של חללים! התמונות הפכו לכרטיסיות משחק, איתם יצרנו סוגים שונים ומשונים של בתים. התחלקנו לקבוצות קטנות, בחרנו את העיר, הרחוב והבית שנגור בו, אולי זה יהיה בניין עם קומות? מעלית? אולי בכלל בית קרקע עם חצר.  בעזרת הכרטיסיות צרנו לעצמנו בתים מעניינים ומגניבים ביותר. ראיתם פעם בית שיש בו 4 מטבחים? או בית שאין בו בכלל חדרי שינה, רק סלונים... 

את מפגשי הבתים המשונים סיימנו תמיד בשיחות על מה אם לא...השכנים. 

סיפרנו ושרנו על [שכן אחד שלא ישן](https://www.youtube.com/watch?v=9fFKo77KJec), כל היום וכל הלילה הוא חוגג ורוקד בבית שלו? לא פגשנו אותו אף פעם, לא במדרגות, לא במעלית לא בקומת הכניסה... דיברנו על הסוגייה המעניינת שלפיה התקרה שלי היא הרצפה של השכן. החברים אמרו שזה מסוכן ושאלו האם השכן יכול ליפול עלינו? חשיבה בהחלט מעניינת. דיברנו על הבטון וחוזק הבניין, מה שהרגיע אותנו מאוד. הזמנו את השכן להצטרף אלינו לטקס המזרנים ,ונחשו מה קרה? סוף סוף הוא ישן... 

**מסיבת סבאסבתא בגן **

כמה ציפייה והתרגשות הייתה לקראת מסיבת סבאסבתא בגן. כל יום עמלנו בהכנות למסיבה. הכנו כדורי תמרים, עוגות, עוגיות סבתא ולחמניות סלק. צבענו וקישטנו שלטים ועכשיו נשאר רק לחכות שהאורחים יגיעו. 

ידענו שאירוע מהסוג הזה יכול להיות מציף רגשית עבור חלק מהחברים, שלא רגילים לארח את סבא וסבתא בגן ולבלות איתם יחד עם כל החברים.  עשינו הכל כדי שתהיה הכנה טובה, בין אם בהכנות עצמן או בשיח עם הילדימות. במפגש יצרנו לנו טבלה של כל ימות השבוע, ובכל יום סימנו לב גדול ליד היום הרלוונטי, כדי שנדע עוד כמה ימים יש לנו לצפות למסיבה ומתי היא כבר ממש מתקרבת. 

לקראת סוף השבוע, שוב בעזרת שיתוף הפעולה שלכם, הכנו משחק ניחושים מצחיק וכיפי, בו הקרנו על המסך הענק את התמונות ששלחתם ופגשנו את סבא סבתא השונים. החברים כל כך התרגשו להראות ולספר לחברים, גילינו שיש לנו הרבה דברים משותפים כמו סבא וסבתא עם אותו שם או כאלה שגרים באותה העיר. 

ההיכרות הזו הייתה כל כך חשובה והוכיחה את עצמה בצהריי יום שישי, בה יצאו החברים אל ההמון שחיכה להם בחצר ועמדו במפגש המרגש כמו אלופים. החיבור לסביבה שלנו, והידיעה אודות האנשים שמחכים בחוץ: הם לא זרים כמו שחשבתי, הם סבא/סבתא של החברים שלי, אפשרה מסיבה רגועה ומהנה מאוד. 

בנימה אישית היה לנו כצוות פשוט כיף ומרגש. תודה לסבא וסבתא שהיו פשוט אלופים ומקסימים, ולכם ששיתפתם אתנו פעולה וסמכתם עלינו בעיניים עצומות. 

ולסיום סיומת, מיומנות חדשה שרכשנו בגן! 

בשבועיים האחרונים עברנו למרוח את הטחינה עם סכין, כן כן סכין. (מפלסטיק כמובן)  

מיומנות השימוש בסכין היא טכניקה חשובה אך פשוט מאוד ללמידה, כל החברים כבר מסוגלים לעשות אותה. 

דיברנו על כללי הזהירות ומה עלול לקרות אם נלקק את הסכין? אפילו שמדובר בסכין פלסטיק, זה בדיוק הזמן לתרגל, אנחנו מזכירות שחשוב גם לשמור על ההיגיינה ולא להעביר אוכל מפה לפה.  

ביד אחת אנחנו אוחזים בסכין וביד השנייה בפרוסה שלנו, ומורחים. החברים כל כך התרגשו מקבלת העצמאות הזו והם באמת אלופים. ממליצה לכם בחום לתרגל את המיומנות הזו בבית. 

**שיהיה שבוע שמח ומבדח **

**ובריא כמובן **

**אוהבות, **

**חולוד, טניה, תמר ושירז**
