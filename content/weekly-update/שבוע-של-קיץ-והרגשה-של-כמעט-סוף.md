---
title: שבוע של קיץ וכמעט סוף
date: 2024-07-26T14:40:47.684Z
---
**שבת שלום לכל משפחות הגן,**

ההתרגשות של מסיבות הסיום מאחורינו, ונותרו לנו עכשיו שבוע וחצי של כיף, התרפקות והרבה משחקי מים ורוח שטות :)

היה מרגש מאוד לראות את השכבה הבוגרת אתמול מתרוצצת ברחבי השכונה, ולראות את הילדימות מובילים אתכם בעקבות החיצים בין תחנה לתחנה! אנחנו מאוד נהנינו, מקווים שגם אתם!

**מזכירים שהיום האחרון לשנת תשפ"ד הוא ה-6.8.24** – מי שרשומים לקייטנה ימשיכו עד ה-15.8.24, את כל הפרטים על כך קיבלתם כבר בנפרד!

שימו לב, אם ידוע לכם שאתם לא נשארים עד היום האחרון, עדכנו את הקפטניות – הצוות ירצה לומר שלום לילדימות, בייחוד אלה שעולים לגן הבא שלהם!

בגן שלנו אנחנו גם מהפרידה מנסות לא לעשות אירוע מאוד גדול ודרמטי – לא כי אנחנו לא מתרגשות. דווקא להיפך, אנחנו מאוד נרגשות! אך אנחנו מאמינות שכדי לעזור לילדימות להכיל את השינוי אנחנו צריכות להתייחס אליו כחלק בלתי נפרד מהחיים שלנו – וכמובן, אנחנו נשארות כאן למי שרוצים לחזור ולבקר בשנה הבאה, גם אחרי שהילדימות עברו לגן חדש. על כן נבלה את השבוע וחצי הקרובים ביחד בכיף ונתענג על הרגעים האלה, שהילדימות כבר כה עצמאיים בהם.

**שבת שלום ומנוחה,**

**עומרי, אחינועם וכל גן ילדי הטבע**

## **השכבה הצעירה**

אמנם עבר שבוע מאז מסיבת הסיום שלנו אבל אנחנו מרגישות את ההדים שלה בשבוע האחרון! ראינו איך המפגש השכבתי למסיבת הסיום בחוף הים היה כל כך משמעותי עבור הילדימות.

ראינו אותם ממש עסוקים יותר בחול ובכלי ארגז החול ששיחקו בהם בארגז החול, מעבירים מים בלי סוף בזמן החצר שלנו, מתרגשים לפגוש שוב את דגי הסול הצפים בפיילות המים ואפילו דיברנו במפגש על המפגש המרגש הזה בחוף הים. שאלנו שאלות כמו מה עשינו ואת מי פגשנו? והילדימות סיפרו בשמחה והתרגשות את הזכרונות שלהם מהאירוע הנהדר הזה! זו הזדמנות להודות לכולכם שוב על ההירתמות וההתנדבות להביא ולשנע ציוד. נהננו לחגוג עם כולכם ולראות את הקהילה השכבתית שלנו הולכת ומתעצבת!

השיח על המסיבה בחוף הים חיבר אותנו לנושא נוסף שמאוד בולט בקיץ שלנו- שמש וצל!

לחוף הים הבאנו ציליות וראינו סביבנו אנשים שנחים תחת שמשיות צבעוניות. מה התפקיד של השמשיות והציליות האלה? למה אנחנו משתמשים בהם? כדי ליצור לעצמו צל שנוכל להתחבא מהשמש החמה. התבוננו בדשא שיש לנו בחצר ושמנו לב שהוא חם, אבל שמנו לב שיש איזורים שהוא חם יותר ויש איזורים שהוא לא חם כלכך! גילינו שהשמש מחממת את הדשא ובאיזורים המוצלים יותר נעים ללכת! קיפצנו לנו בין השמש לצל וזה היה משחק מאוד מלמד ומעניין**!**

**דגיגונים ופונפונים**

לשולחן החומר שלנו הגיעו השבוע דגיגוני נייר, כל חבר וחברה קיבלו דג וצלוחית עם גואש צבעוני וספוג! מה עשינו? הילדימות טבלו את הספוג שלהם בגואש ומילאו את הדגיג שלהם ע״י מריחה והחתמה. ניסינו למלא את כל הדג שלנו בצבע וכדי לעזור לילדימות במשימה, הדבקנו את הדג על השולחן וכך החברימות יכלו להתרכז בפעולת הצביעה:)

אז כמו שכולכם כבר יודעים אנחנו כבר ממש בישורת האחרונה והשנה אוטוטו כבר מסתיימת. זה מאוד מרגש לראות את השכבה הקסומה שלנו עולה עוד רגע והופכת להיות השכבה הבוגרת! זוכרים שחלק מהילדימות בתחילת השנה רק תירגלו את הצעדים הראשונים שלהם? 

אז ממש עוד רגע הקבוצה האדומה עולה להיות הקבוצה הכחולה, והקבוצה הסגולה הופכת להיות הקבוצה הצהובה! על מנת להכין אותם מעט לקראת המעבר הזה התחלנו בשבועות האחרונים לבקר מעט בכיתות הבוגרות, בחצר הבוגרים ולחשוף את החברימות לאגף הבוגרים לקראת השנה הקרובה! מאוד מרגש!!

נתראה בשבוע הבא עם בקבוקים מלאים וכמובן סדינים נקיים ורעננים:)

**שבת שלום מצוות השכבה הצעירה - הילה, נגה א, רוני,  לילה, יהודית, שירז, גבי, דשה ואלמוג**

## **שכבת הבוגרים**

אחרי שקפצנו לביקור (כמעט) בכל היבשות (הילדימות כבר זיהו על איזו יבשת פסחנו), התחלנו לעטוף את הפרוייקט שלנו, ולחבר את כל הדברים השונים שדיברנו עליהם. חזרנו על פעילויות שאהבנו במיוחד או סתם לא הספקנו, וכמובן גם תרגלנו חלק מהתחנות שלנו לקראת המסיבה.

מטוסי וסירות האוריגמי חזרו לבקרים שלנו, ובהדרכת מחנכת כמה מהילדימות כבר מצליחים לעשות קיפולים כמעט ללא עזרה – כפי שודאי ראיתם בתחנת האוריגמי במסיבה. המטוסים עפו להם בחצר, והסירות שטו להן בשולחן המים, ואנחנו כולנו נהנינו לחקור את עמידותם לפגעי החצר :)

ניסינו שוב לייצר את עצי הדובדבן המפורסמים של יפן – הפעם בהחתמות בקבוקים. ידעתם שצורת הפרח בתחתית בקבוקי הפלסטים מייצרת פרחי סאקורה נהדרים?

המשכנו לרקוד את הריקודים הברזילאים וכמובן את ריקוד הפינגוינים הפופולרי, ונהנינו בכל בוקר חם ממשהו קפוא – בין אם אבטיח קפוא, שלוקים או גוש קרח שצריך לחלץ ממנו חיות (ראיתם איך הילדימות כבר מיומנים בזה?). זיהינו את צלילי החיות השונות שפגשנו במסע שלנו, וניסינו לחשוב למה לא פוגשים את רובן בישראל – מחוץ לגני החיות.

אריות יש בישראל? לא. ונמרים? גם לא. גילינו שפעם היו נמרים בישראל. פעם כמו הדינוזאורים והממותות שאל אחד הילדימות? לא. פחות מזמן. אפילו כשההורימות היו ילדים. ואיפה הם עכשיו? בארץ בנינו הרבה ערים שלא מתאימות להם, והיום אפשר למצוא אותם בעיקר בשמורות הטבע באפריקה ובאזורי מחיה אחרים. חשבנו על כל מיני חיות והאם מתאים להן לחיות בעיר, או לא. למשל לדרוריות, הצוצלות, המיינות והדררות מאוד מתאים לחיות בערים! האנשים בעיר משאירים להן הרבה מאוד אוכל, והן לא צריכות לעבוד קשה בשבילו! אילו עוד חיות נוח להן בעיר? חתולים, ואפילו תנים ועטלפים שיוצאים לשוטט בלילה. ולמה אין פינגוינים בישראל? הילדימות ישר ענו שבישראל חם מדי לפינגוינים!

דיברנו על הגלובוס שלנו, ספרנו את היבשות, וגם התחלנו לדבר על כדור הארץ ואיך אפשר לשמור עליו. ראינו את הפעילות של מפעל המחזור, התבוננו בערימות הזבל העצומות שנראות כמו הר, וחשבנו איך אנחנו יכולים לייצר פחות זבל? בשבוע הבא נמשיך עם הנושא הזה, וכמובן נדבר הרבה על קיץ, חום וים!

ניפגש כרגיל ביום ראשון - לא לשכוח בקבוקים מלאים וקרירים וסדינים נקיים!

שתהיה שבת נעימה ורגועה,

**צוות השכבה הבוגרת: מייקי, מיכל, יניב, חוה, עמנואל, רוני, לילה ולין**