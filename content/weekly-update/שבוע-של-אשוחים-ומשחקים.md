---
title: שבוע של אשוחים ומשחקים
date: 2022-01-07T13:34:19.945Z
---
היי הורימות, 

**קורונה #5.1:** שוב יש הנחיות חדשות, אנחנו יודעים שכולם כבר מבולבלים, ולכן שלחנו לכם בוואטסאפ מסמך שמרכז את כל ההנחיות הרלוונטיות עבורנו בגן. אנא קיראו אותן בעיון - מבטיחות שזה קצר ולעניין! יש שם מידע חשוב עבור כולנו שיעזור לנו להמשיך לפעול בצורה כמה שיותר סדירה. זהו המסמך המעודכן לגבי התקנות שיצאו לפני יומיים ונכנסו לתוקף הלילה. שולחות לכם גם את המסמך של משרד הבריאות בוואטסאפ.

1. **תזכורת: יום חמישי הקרוב 13.1.22, הגן לא פועל: הצוות יוצא לסמינר אמצע שנה בנושא ״קיימות, טבע ויזמות״ בפארק חירייה :) נשתף אתכם בכל מה שלמדנו אחריו.** 
2. **אירועים קרובים**: 

* 10.1.22 בשעה 20:00 בזום - פורום הורים בנושא ״פליי דייטס״.
*  31.1.22 יום שני בשעה 20:00 הרצאה של אחינועם בנושא כללים ודיאלוג מול הילדימות או במילים אחרות - גבולות. 

4. **שיחות אישיות**: בחודש פברואר הקרוב יתקיימו שיחות אישיות איתכם ההורים. מטרת השיחות היא לתת לכם הצצה לתמונה שמשתקפת לנו בגן בכל יום על ילד/תכם, איך היא/וא מתפקדים בכל שלב ביום ואיך אנחנו רואות אותם. פירוט שעות ומבנה הפגישה ישלחו בשבוע הבא. 

**שבת של מנוחה !**

**צוות גן ילדי הטבע הדמוקרטי**

## שכבת הצעירים

השבוע בשכבת הצעירים המשכנו להעמיק את למידת כישורי החורף שלנו, חקרנו את עצי האשוח כקינוח לחגיגות הנובי גוד, והוספנו גם כמה נושאים חשובים ללמידה היומיומית שלנו. כמה הודעות לפני שנפרט:

\- **נוהל יום א**': לא לשכוח סדינים נקיים ובקבוקים מלאים! בהזדמנות זאת, מזכירות לרשום שמות בגדול על כל החיתולים. מדוע? מדי בוקר, אחת המחנכות עוברת על כל התיקים ומכינה לנו חבילות של חיתולים שיהיו נגישות לנו במהלך היום, בצורה שעוזרת לנו גם לוודא שהחלפנו חיתולים לכו-לם. כאשר אין שמות על חיתולים, אנחנו לא יודעות למי שייך החיתול בחבילה! אם מסיבה כלשהי לא קיבלתם בחמישי את הסדין, כיתבו לקפטנית בחמישי או בשישי בבוקר כדי שנוכל להכניס את הסדין לתיק במהלך יום שישי ולא בסופו כאשר יש עומס הורים בשער.

\-**מגבונים**: מי שטרם הביאו מגבונים לחודש ינואר, זהו הזמן :)

אז מה היה לנו השבוע? בשבוע שעבר סיפרנו לכם איך צבענו את עץ האשוח שלנו! הצבע הירוק כבר יבש, והשבוע יכולנו כבר לקשט ולעטר את העץ! זוהי הזדמנות מצויינת להתאמן בשליפת המדבקות והדבקתן. הילדימות כבר ממש מיומנים בכך, ולאט לאט יותר ויותר עצמאיים בהפרדת המדבקות מהדף. לבסוף קיבלנו עצים צבעוניים ומנצנצים לתפארת!

דיברנו על העלים הקוצניים והדקים של האשוח, וראינו עלים דומים, של עץ אורן, שגם לו מחטים ארוכות! הרחנו ומיששנו את עלי האורן. ומה עוד אפשר לעשות עם עלי אורן? כל אחד/ת קיבל/ה גוש חימר, וניסינו לנעוץ את המחטים בתוכו - קיבלנו המון צורות ממש מצחיקות!

**ומה החיה החביבה על כולם כרגע בשכבת הצעירים?**

החילזון! הילדימות אוהבים מאוד להשתבלל כמו חלזונות - [לזחול בנחת](https://www.youtube.com/watch?v=VRf9RZa-HRI) ולפגוש חברים זריזים. הם אוהבים להתכדרר ולחכות שמחנכת תעיר אותם! [אבל כל עוד אין גשם](https://www.youtube.com/watch?v=lUDJ9FzyyP4) - "לא רוצה" - הילדימות מנענעים לשלילה ומתרגלים את צמד המלים שמאפשרות לנו להביע את הרצונות שלנו בצורה ברורה! ולא רק בשירים וריקודים אנחנו אוהבים שבלולים: גם בבצק, וגם בסיפור - קראנו שוב את "ברל'ה, צא החוצה" שהחברים מבקשים שוב ושוב, וכבר יודעים בעל פה! גם בחצר הם חוגגים לברל'ה עוגות יום הולדת ושרים לו בקולי קולות: "ברל'ה, ברל'ה, צא החוצה, אמא ואבא יביאו לך עוגה!

בשולחן הציור חברימות רבים מציירים כבר עיגולים, מצביעים, ואומרים: שבלול! ראינו את הדמיון בין השבלול לעיגול, וניסינו גם אנחנו לשבת במעגל. בחצר אנחנו כבר רגילים לשבת בעיגול על הג'ימבורי שעל הדק. התחלנו גם בכיתה לנסות לשבת במעגלים: מסביב לשטיח העגול, או פשוט בעיגול שסימנו לנו. הישיבה במעגל נעימה לנו? כן! כך אנחנו יכולים לראות את כו-לם! אנחנו יושבים קרובים ויכולים לדבר, להעביר חפצים זה לזה, וזה מאוד כיף!

בשבוע הבא נמשיך לחזק את המעגלים שלנו ונוסיף עוד קצת פירות וירקות לשיח הלמידה!

**שיהיה סופ"ש מהנה,**

**נתראה ביום ראשון!**

**צוות שכבת הצעירים: חוה, חולוד, עדי, בר, שיר, רותם ומיכל**

## שכבת הבוגרים

שבוע ראשון בשנה החדשה נתן לנו הפוגה מהגשם, שמחנו ממש לנצל כל פינה בחצר שלנו ובנינו המון מסלולי נינג'ה מאתגרים במיוחד! ככה גם הצלחנו להתחמם וגם להנות מהזמן באוויר הפתוח :) רגע לפני שנרחיב על השבוע שהיה לנו, מזכירות להכניס שק כביסה לתיק של הילדימות (עדיפות לתיק בד ששומר על כדור הארץ שלנו) אליו נוכל להכניס את הבגדים, ולפעמים גם הסדינים, המלוכלכים מבלי שיתערבבו בבגדים הנקיים שבתיק. אז מה עשינו השבוע?

 **ירקות שורש**

השבוע התחלנו לעיין בספר "יותר מידי גזרים" מאת קייטי הדסון, העמקנו המון באיורים המופלאים שבתוכו וכמובן חיפשנו תשובות לשאלות רבות כמו מדוע הארנב אסף כל כך הרבה גזרים? ואיפה הוא ישים אותם? האם המערה תגן עליו מפני הגשם והקור? מה עושים הצמחים, הירקות והפירות?

גילינו שיש חיות שישנות כל החורף, כמו דובים שמוצאים מערה יבשה וחמימה וישנים עד שהאביב מגיע. בנוסף, נזכרנו בנמלים החרוצות שאספו אוכל לאורך הסתיו והתחפרו מתחת לאדמה - מוגנים מפני הגשם והרוח הקרה. והצמחים? חלקם ישנים כמו הדובים וממתינים לאביב, אחרים צומחים בתוך האדמה ונקראים ירקות שורש! 

המילה שורש הזכירה לנו מיד את העצים הרבים המקיפים אותנו, ואיפה גדלים השורשים? באדמה כמובן. אז בדקנו אילו ירקות שורש הילדימות כבר מכירים, בארוחת הבוקר והצהריים שאלנו האם הפלפל צומח בתוך האדמה או מעליה? על שיח או עץ? מה לגבי הקולורבי? המלפפון? העגבנייה? הסלק? הלימון? הבצל? כך, מיינו את כל הירקות המוגשים לנו מידי יום בגן. שמנו לב שכמו המתנות של הנובי גוד, גם ירקות השורש מזכירים מתנה. איך? הם טמונים, מוחבאים, באדמה המשמשת עבורם מעטפת חמימה ונעימה - כמו עטיפה של מתנה. אנחנו גם לא יודעים האם הירקות גדולים או קטנים, ממש כמו שאנחנו לא יודעים איזו מתנה מסתתרת בעטיפה החגיגית. 

 **שימוש חוזר**

רגע לפני שנפרדנו מהנובי גוד, נופר המחנכת הביאה לנו עלים ירוקים ודקיקים מעץ האורן שמזכירים את העלים של עץ האשוח (יולקה) החגיגי שלנו. מיששנו אותם, וגילינו שהם קצת קשיחים ודוקרים, כמו מחטים. בפעילות חימר יצרנו דברים ממש מצחיקים עם העלים כמו, עוגה עם נר, קיפוד, איש שלג, רובוט וגם סתם נהנו לחקור את החימר והמחטים זה בזה. במפגש גם המצאנו משחק מוזיקלי בו הפכנו לעצי אשוח גדולים וקטנים. זה ממש פשוט, עץ אשוח גדול - מתחנו את הידיים למעלה, כמעט עד התקרה, חיברנו אותם זו לזו כדי ליצור שפיץ, ואת הרגליים מתחנו שיהיו ישרות ויציבות כמו עץ. עץ אשוח קטן - השתמשנו רק בכפות הידיים שלנו ליצור משולש קטן מעל הראש, ואת הרגליים כופפנו מטה כמו ישיבת צפרדע. 

בצער רב נפרדנו מהנובי גוד על שלל מתנותיו, וחשבנו לנו: האם מתנה חייבת להיות חדשה מהחנות? בהתחלה חשבנו שכן. אבל אז המחנכות הזכירו לנו כל מיני צעצועים שחברימות רבים הביאו לנו לגן מתחילת השנה. משחקים שונים שכבר צברו אבק בבית מחוסר שימוש, שימחו והפכו שוב שימושיים בגננו. בדקנו האם יש חפצים שכבר לא מתאימים לנו ואפשר להעביר אותם הלאה? בגדים שכבר קטנים עלינו, עוברים לאחים, קרובי משפחה, חברים. בנוסף, לפעמים גרב אחת הולכת לנו לאיבוד - מה אפשר לעשות עם גרב בלי זוג? לא חייבים לזרוק, אפשר להשתמש בה שוב - להפוך אותה לבובה, לתיק, לכרית חימום וכו.

שמנו לב גם שלא תמיד אנחנו זקוקים למשחקים בשבי לשחק! לפעמים מספיקים גם כמה כסאות! סידרנו את הכסאות בשורה אבל בכיוונים מתהפכים, והתיישבנו. [כשהמוסיקה התחילה](https://youtu.be/K_gEV5_eIDM), קמנו והתהלכנו בזהירות מסביב. כשהמוסיקה חדלה, ניסינו להתיישב בזריזות בכסא! כשראינו שכולם ישובים, הפעלנו את המוסיקה שוב, ומיד הילדימות חזרו ללכת סביב הכסאות. במשחק הכסאות יש המון למידה לפני שבכלל מתחילים להוציא כסאות - איך הולכים ולא רצים, ללכת כולנו באותו הכיוון, איך לא נדחף זה את זו אפילו שאנחנו מאוד רוצים לשבת ראשונים, איך נלך כשהמוסיקה מתחילה ונעצור כשהיא עוצרת. את המשחק אנחנו לומדים בשלבים, ולאט לאט מאתגרים יותר. בינתיים, אנחנו מאוד נהנים!

בשבוע הבא, נמשיך לחקור מתנות ושימוש חוזר, ונתחיל ללמוד גם על פירות ההדר החורפיים! מחכות לשבוע חדש אתכם, עם בקבוקים מלאים וסדינים רעננים!

**מאחלות לכם סופשבוע מלא בהפתעות,**\
**מכל צוות שכבת הבוגרים: אורטל, גבי, נופר, הילה, רוני, תמר ושגיא**