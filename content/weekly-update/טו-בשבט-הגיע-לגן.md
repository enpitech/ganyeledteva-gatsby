---
title: טו בשבט הגיע לגן
date: 2022-01-20T17:20:20.809Z
---
היי הורימות, 

**רוצה לעדכן אתכם השבוע שגייסנו מנהלת מטבח חדשה!** השבוע הצטרפה אלינו רשמית ראובנה, מנהלת המטבח החדשה שלנו. מאמא אמיתית וסבתא ל-3 נכדים שכבר השתלטה על המטבח והשתלבה בגן באופן מהיר וטבעי לגמרי. התפריט נשאר אותו הדבר :) 

**שבת של מנוחה !**

**צוות גן ילדי הטבע הדמוקרטי**

## שכבת הצעירים

שבוע מאוד מבולבל עבר על שכבת הצעירים: התחלנו את השבוע כמעט כולנו יחד, ביום גשום במיוחד, והמשכנו עם יומיים ממש קרים! מה עושים?! מיד נגלה, אבל קודם, כמה הודעות:

\- אנחנו מתרגשות ומקוות שכולם יחזרו כבר בריאים (ושליליים)  ביום ראשון: הביאו כרגיל בקבוקים מלאים וסדינים נקיים (נחזיר לכם את הישנים בתיק).

\- חורף: באמת קר ממש בבקרים האחרונים: הקפידו להביא את הילדימות עם מעיל כי אם לא יורד גשם אנחנו משתדלים לשחק בחוץ לפחות חלק מהיום. בנוסף, שימו לב להכניס לפחות 2 סטים של בגדים נקיים להחלפה בתיק, כדי שנוכל להחליף בגדים אם נרטבנו ולא נתקרר, אבל גם אם התלכלנו אחרי כן בפעילות או בארוחה.

השבוע כשהגענו לגן הגשם ירד וירד והמשיך לרדת. הילדימות החלו ספונטנית לרקוד ולשיר:

> "גשם גשם משמים,
>
> קול המון טיפות המים,
>
> טיף טיף טף, טיף טיף טף,
>
> מחאו כף אל כף!"

**קרררררררררררר**

אחרים הצביעו על השמים ושרו את "עננים" של שגיב בר. איזה כיף לראות אותם כבר מקשרים בעצמם את השירים והסיפורים לדברים שאנחנו רואים ושומעים בעולם! כשהגענו בבקרים היה לנו ממש קר וקפוא. טבלנו את האצבעות בבריכה שנוצרה בארגז החול, והרגשנו שהמים קרים ולא נעימים. "קרררררררררררר, קרררררר כמו קררררחון! קרררררר כמו רוח הצפון!", דיקלמנו. וניסינו כולנו לעשות ר' מתגלגלת שזה צליל ממש מצחיק אבל קשה לייצר אותו אלא אם אנחנו ממש קופאים מקור והשיניים שלנו נוקשות.

איך נתחמם? חלק מהילדימות הגיעו לבושים בהמון שכבות, מעיל עבה, כובע מחמם ראש ואזניים, ואפילו כפפות! אבל בבוקר אפילו עם כל השכבות הרגשנו את הקור נכנס לנו פנימה. רצנו וקפצנו והשתוללנו קצת בחצר כדי להתחמם!

ביום שני הגשם נעלם, השמש קצת יצאה והחלה לייבש את החצר שלנו. כשפתחנו את ארגז החול גילינו שחשופית אחת קטנה החליטה להתחבא בתוכו! הילדימות רצו ישר לגעת ולהרגיש, אבל לא הצליחו לאחוז בחשופית החלקלקה. התבוננו בה זוחלת ומתפתלת, והילדימות מאוד התפעלו כשהמחנכת הפכה את הכלי שבה זחלה, והחשופית לא נפלה! היא יודעת ללכת על התקרה! ראינו שהיא מפרישה מעין דבק כזה ומצליחה להידבק לכל משטח. איזו עוד חיה היא מזכירה לנו? חילזון! אין לה שבלול על הגב, אבל היא יודעת להוציא מחוש ועוד מחוש ולנענע את הראש!

השבוע התחלנו לציין את טו בשבט – בשבוע שעבר כבר בעצם התחלנו להתכונן, כשדיברנו על עצי ההדר, אבל השבוע התחלנו להעמיק את שיח העצים שלנו. ממה מורכב העץ? למדנו דיקלום חדש מלוות בתנועות ידיים תואמות:

> שורשים באדמה,
>
> גזע אדיר קומה,
>
> יש ענפים וגם עלים,
>
> פירות טעימים ופרחים מקסימים".

התחלנו להכיר גם שירים לכבוד החג: "[יש לי בחצר כזה חבר / עץ ירוק קטן מתוק](https://www.youtube.com/watch?v=CbW58ratUQo&feature=youtu.be)" וכמובן "[טו בשבט הגיע](https://www.youtube.com/watch?v=IErHuCvUZUE)".

בינתיים מאחלות לכם סופ"ש נינוח בבית – לתמונות השבוע צירפנו גם פינוק הפעלה לסופ"ש – כרטיסיות תנועה. מה עושים איתן? מדפיסים, גוזרים, מערבבים ומפזרים. בוחרים כל פעם כרטיסיה אחת ומנסים לבצע את הפעולה שמצויינת עליה. זוהי פעילות מצויינת שהיא גם מהנה וגם מוציאת אנרגיות! אפשר לעשות את הכרטיסיות בזו אחר זו, או להחליט שבכל מעבר למשל מבצעים אחת. תבלו!

**צוות שכבת הצעירים: חוה, מיכל, שיר, בר, עדי, רותם וחולד**

## שכבת הבוגרים

השבוע התחלנו לציין את טו בשבט, וגם היו לנו המון פעילויות מוסיקליות! מיד נפרט, רק נזכיר קודם שבמיוחד בימים אלה בהם אנחנו לעתים נרטבים קצת בחצר, כדאי להכניס סל כביסה לתיק, כדי להפריד בין הבגדים הרטובים ליבשים. ועוד בקשה: דאגו בסט הבגדים הספייר שאתם מכניסים לכלול סווטשירט ללא רוכסן, שרוכים או קפוצ'ון – אלו לא בגדים שנוח לשכב איתם במזרן, וזה אף יכול להיות מסוכן!

אז מה היה לנו השבוע? לכבוד טו בשבט, קראנו את הסיפור האהוב "6 בשקיק" מאת לוין קיפניס. בתחילה קראנו אותו, לאחר מכן החברימות עצמם שיחקו את הדמויות, ובכל פעם הזמנו עוד פרי לשקיק. בהמשך, העלינו ממש הפקה. רוני הייתה המאסטרו, החברימות היו הקהל, בנינו תפאורה – עצים, שקיק ו"במה" – וההצגה התחילה! הזמנו את הדמויות מהסיפור והילדימות מאוד התרגשו לראות את השקיק מתמלא ואת הדמויות מצטרפות.

בכיתה הצהובה חיכה לנו קרטון גדול, עם ציור של עץ. צבענו אותו וקישטנו אותו במדבקות, ודיברנו על חלקי העץ:

> שורשים באדמה,
>
> גזע אדיר קומה,
>
> יש ענפים וגם עלים,
>
> פירות טעימים
>
> ופרחים מקסימים."

הילדימות אמרו שהם רוצים להכין עוגת טו בשבט. מה זו עוגת טו בשבט? שאלנו אותן. מה יש בה? תמרים! ענו הילדימות, כשחשבו על "6 בשקיק".

ביום אחר, יצאנו לחצר, התבוננו בעץ הלימון שבקיץ מצל עלינו בארגז החול, וראינו שהוא שפוף ועייף. הוא עבד ממש קשה בשבועות האחרונים וייצר לנו לימונים גדולים, צהובים, ריחניים ועסיסיים! עכשיו, הלימונים כל כך גדולים וכבדים עד שהענפים שלו כבר התכופפו המון. החלטנו להקל על העץ שלנו ולקטוף חלק מהלימונים. החברימות ניסו למשוך את הלימונים – הענף התכופף עוד יותר, אבל הלימונים נשארו מחוברים! אז ניסינו לסובב את הלימונים בעדינות וראינו איך הם בקלות נפרדים מהענף הגדול ונותרים בידינו. הרחנו אותם ושמנו לב שהריח שלהם חזק ונעים הרבה יותר מלימונים ששכבו זמן מה במדף. קטפנו עוד ועוד לימונים עד שמילאנו דלי שלם! הבאנו אותו למטבח, שם פגשנו בראובנה שבישלה לנו אוכל חורפי טעים ושמחה לקבל שלל לימונים טריים. בשבוע הבא שוב נחפש את הלימונים הגדולים והצהובים ביותר ונביאם למטבח.

![](/assets/pics/uploads/עץ-הלימון.jpeg)

השבוע כשיצאנו לחצר התעטפנו היטב במעילים שלנו. הגשם שוב קפץ לביקור, ואנחנו כהרגלנו חיפשנו חלזונות, ראינו כיצד קערות שנותרו בחוץ התמלאו בגשם, נזהרנו לא לשבת על הדשא ולהירטב. היה כיף לראות את החצר ריקה ופנויה. המצאנו משחקים חדשים: השבוע היינו פינגוינים ולמדנו ללכת עם הרגליים הצידה וידיים צמודות לגוף פונות כלפי חוץ! ניסינו לעשות קולות של פינגוינים, ושמנו לב שיוצאים לנו אדים מהפה כמו קומקום! הבנו שהגוף שלנו חם, בחוץ קר, וכשאנחנו נושפים, יוצא האויר החם מהגוף והופך לאדים!

 **שבוע מוסיקלי**

השבוע רוני פינקה אותנו והביאה לנו כל מיני כלים והמפגשים שלנו היו מאוד מוסיקליים. שמנו לב שהילדימות כבר יודעים ממש לתופף היטב בשתי ידיים, אבל רצינו לעבוד איתם הפעם לא רק על תיפוף אישי, אלא על תיפוף בקבוצה, בצורה מסונכרנת. רוני הביאה מטרונום שזז מצד לצד והנקישות שלנו עוזרות לנו לשמור על קצב. ניסינו להקשיב למטרונום ולתופף יחד איתו.

כשרוני שלפה את הפסנתר החשמלי הקטן, הילדימות כבר התרגשו ממש. למדנו את כללי הבטיחות בנגינה בפסנתר. הוא מחובר לחשמל בכבל, וצריך מאוד מאוד להיזהר עם החשמל – לכן, לא נתגודד סביב הפסנתר, אלא נשב סביבו בזהירות ונחכה שיזמינו אותנו. נהנינו להקשיב לנגינה של רוני, וניסינו לזהות צלילים נמוכים וגבוהים. הילדימות חיכו בסבלנות לתורם לנגן, וניסו גם לנגן גבוה ונמוך, חלק וחזק. הכרנו את הצלילים "דו" ו"רה. כשאומרים דו, השפתיים יוצאות החוצה. כשאומרים רה, השפתיים נכנסות פנימה והפה מחייך! למדנו איך למצוא את דו בפסנתר: הוא נמצא ליד שני הקלידים השחורים הצמודים!

וביום חמישי הגיעה גם הגיטרה! ספרנו יחד את המיתרים שלה, רקדנו יחד לצלילי הגיטרה, וגם התנסינו בפריטה על הגיטרה!

שמנו לב שהילדימות מאוד קשובים למוסיקה, ובכלל – קשובים גם הרבה יותר זה לזה, ולא רק בנגינה. הם יותר ויותר שמים לב כשלחברימות קשה, עוזרים זה לזו בפרידות, ואף עוזרים זו לזה לשמור על הכללים, לשמור על עצמם. הם יודעים לחכות בסבלנות לחבר או לתורם לשאול האחד לשלום השניה, והמון דברים קטנים מרגשים! איזה כיף להתבונן בהם צומחים!

בשבוע הבא נמשיך לצמוח יחד עם העצים בהם נעסוק, ובינתיים אנחנו נחכה לכם בגן ביום ראשון עם בקבוקים מלאים וסדינים נקיים!

**צוות שכבת הבוגרים: אורטל, שגיא, הילה, רוני, נופר וגבי**