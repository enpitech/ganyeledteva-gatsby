---
title: תודה, ושוב תודה!
date: 2024-08-08T05:24:28.850Z
---
**משפחות יקרות,**

בהזדמנות זו, בעדכון האחרון של השנה, יש לנו רק דבר אחד חשוב לומר:

**המון תודה!**

בשנה המאתגרת הזו הרגשנו הרבה את החיבוק והתמיכה שלכם, ההירתמנות שלכם לעזור לנו לממש את הפתרונות שמצאנו לתקופות המערערות ביותר השנה - תודה על האמון והתמיכה האלו שאפשרו לנו להמשיך לעבוד עם הילדימות וליצור עבורם אי קטן של יציבות :)

השינועים השונים למקלטים ובחזרה, תורנויות השמירה וגם המלים הטובות והתומכות בעתות הקשות והפחות קשות, עזרה בארגון של כל האירועים - איפשרו לנו להיות פנויות לילדימות ולכולנו לצלוח את השנה הזו. היה כיף להרגיש את השותפות לדרך, ואנחנו לא שוכחות את זה!

**אז על כל אלה תודה,**

**אוהבים אתכם!**

**אחינועם, עומרי וכל צוות גן ילדי הטבע הדמוקרטי** 

## השכבה הצעירה

עדכון שבועי אחרון לשנה זו וזה מאוד מרגש להגיע לנקודה הזו ולהתבונן אחורה על השנה שעברה עלינו. 

השבוע האחרון שעבר עלינו היה מאוד מרגש ומוצלח, פתאום כל הזכרונות הציפו אותנו ולמרות כל השנה המבלבלת הזאת מדהים לראות איך הילדימות התבגרו ועברו תהליכים מדהימים. חלקם הגיעו לפה ממש תינוקות, כאלה שעוד לא באמת הולכים ועכשיו הם כבר אנשים קטנים שמהלכים ומתנהלים בתוך סדר היום שלו ועושים דברים בצורה מאוד עצמאית ומודעת.

אנחנו רואות ילדימות חזקים, מלאי ביטחון שמרגישים כל כך בנוח עם החברימות והמחנכות האהובים שלהם. ילדימות ששואלים שאלות ופנויים ללמידה, חקר ויצירת קשרים חברתיים. ילדימות שסדר היום כל כך טבוע בהם שהם כבר יודעים מה השלב הבא ביום שלנו, שרוצים לחלק את התפוח והבקבוקים לכל החברימות שלהם, לטפס לבד, לנקות ולהוציא לבד לבד מהתיק! אנחנו באמת מאוד מתרגשות לראות את ההתפתחויות המדהימות האלו לאורך השנה, השפתיות, הפיזיות, החברתיות! כמעט כל השכבה שלנו ממשיכה לשנה הבאה ואנחנו נפרדים מחלק מהילדימות האהובים שזכינו להכיר כל כך טוב במהלך השנה, אנחנו מאחלות למשפחות היוצאות שלנו המון הצלחה ושנה רגועה ונעימה, נתגעגע מאוד מאוד!

על מה דיברנו השבוע? על חופשה. כשאנחנו בחופש לא הולכים לגן ממש כמו שלא מגיעים לגן בשבת. מה עושים בחופשת הקיץ? ניסע לטייל, נלך לים, אולי נטוס במטוס גדול לארץ רחוקה, או נרכב באופניים ונפגוש חברים בגינה, אולי נבלה המון עם המשפחה. ומה המחנכות עושות? גם בחופש, מטיילות ונוסעות.

**ניקיון קיץ**

לחצר שלנו הוצאנו פיילות מים עם סבון וסמרטוטונים קטנים, מה עשינו? ניקינו את כל המשחקים האהובים עלינו לקראת השנה הבאה! החברימות בחרו את הטרקטורים האהובים עליהם ורחצו וקירצפו אותם היטב מכל החול שנדבק אליהם, את קוביות הפלסטיק שמלווים אותנו בכל זמן חצר וחלק מהחברים אפילו ניקו את הקיר:)

לא יאמן שהסתיימה לה השנה, שתהיה חופשה נעימה ושקטה לכם משפחות המדהימות שלנו!

ילדימות הרשומים לקייטנה- מגיעים בשבוע הבא עם בקבוקים מלאים וכמובן סדינים ושמיכות נקיים ורעננים:)

**שבת שלום מצוות השכבה הצעירה - הילה, נגה א, רוני,  לילה, יהודית, שירז, גבי, דשה ואלמוג**

## השכבה הבוגרת

**בוגרימות ומשפחות אהובות שלנו,**

איך מסכמים שנתיים (בממוצע...)? הילדימות הגיעו אלינו פעוטות קטנים, חלקם אפילו זוחלים ולא ממש מדברים, ויוצאים מאיתנו ילדימות זקופי קומה ומאוד מאוד סקרנים ודעתניים :)

השנה במיוחד הייתה מלאת שינויים ואתגרים מסוג מיוחד, ואתם הילדימות הפעמתם אותנו ביכולת שלכם להסתדר עם כל מצב. בתקופה הכי קשה של השנה איכשהו הצלחנו לכייף במקלטים – כל כך הרבה הודות לסקרנות ולדמיון המפותח שלכם, שיחד הפכו כל מסע שלנו להרפתקה מטורפת באיזה ג'ונגל, צוללת או ספארי. האפודים הצהובים הפכו למשהו נחשק, וכשהופיעו מחדש בחצר שלנו נזכרנו בטיולים בגינה, בעצי הפרי והטיפוסים הנצחיים במדרגות...

החזרה לגן הייתה שוב שינוי, ואיזו התרגשות ליוותה אותה! חקרנו את חצר הבוגרים, חצר הצעירים, נהנינו לחזור אל ארגז החול האהוב והמוכר, לכיתות. נזכרנו כמה חופש תנועה יש לנו כשאנחנו בתוך הגן.

לאט לאט חזרנו בגן לשגרה, אבל המסעות שלנו בדמיון נמשכו וחזרנו במסע שלנו בדמיון למצרים. ליווינו חברימות בדרכם האמיתית לארצות חדשות, וגם אנחנו חשקנו במסע עולמי, ויצאנו לסיבוב מסביב לעולם. קפצנו ליוון, שכה רבים מהילדימות כבר ביקרו בה, ומשם נסענו למסע בספארי של אפריקה. ביקרנו בקרנבל בברזיל ושטנו לאורך האמזונס, לקחנו מטוס לבקר ביפן, ולבסוף גם הגענו לאנטרקטיקה. בכל מקום שהגענו אליו הכרנו את הנופים, האנשים, האוכל, והמוסיקה שלהם, בעלי החיים והצמחיה שמסביבנו. אנחנו לקחנו אתכם למקומות חדשים, אבל אתם הובלתם את המסע בשאלות ותהיות, בעשייה, ואנחנו כל כך נהננו ללמוד יחד איתכם!

בוגרימות שלנו, אנחנו כל כך גאות בכם, בדרך שעשיתם ובמי שאתם. תודה על המסע הנפלא הזה! לאלו מכם שממשיכים הלאה – חופשה מהנה והרבה מסעות מרתקים בארץ ובעולם!

**אוהבות המון,**

**צוות השכבה הבוגרת: חוה, יניב, לילה, לין, מייקי, מיכל, נגה ב, עמנואל ורוני**