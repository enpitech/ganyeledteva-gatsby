---
title: חנוכה שמח!
date: 2022-12-23T10:34:00.000Z
---
**שבת שלום לכל משפחות הגן!**

היה מרגש מאוד לראות אתכם בגן אתמול, פעילים יחד עם הילדימות! נהנינו להתבונן בילדימות עובדים ומראים לכם את הפעילויות שלנו בהתרגשות רבה :)

נתראה שוב לאחר חופשה קצרה ביום שני – 26.12.22.

**שבת מנוחה!**

**אחינועם, עומרי וכל צוות גן ילדי הטבע הדמוקרטי**

## **שכבת הצעירים**

בשבועות האחרונים עסקנו רבות בנושאים שמתקשרים לנו לסימני חג החנוכה: סביבונים, אור וחושך ומה שביניהם, שמנים למיניהם. חלק מהפעילויות האלו חלקנו עמכם אתמול במסיבה – ציירו בפחם השחור וראינו את הידיים מתכסות בשחור, עבדנו בבצק כתום בצבעי הלהבה ושחור כמו החושך, הארנו בפנסים שלנו וניסינו לאתר באמצעותם צלליות על הקירות, וגם סתם רדפנו אחרי אלומות האור ורקדנו עם הפנסים. שמענו את סיפור החנוכה שלנו יחדיו – על גברת קרש ומר מערוך. פעילויות אחרות, כמו החימר והדבקת המדבקות הן פשוט חלק מפעילויות היום יום שלנו. מקוות שנהניתן לראות את הילדימות בפעולה – אנחנו בהחלט נהנינו!

![](/assets/pics/uploads/בצק-שחור-2022.jpg)

אז מה היה לנו השבוע? המשכנו לעבוד על פעולת סיבוב הסביבונים, וחלק מהילדימות כבר מצליחים לבצע אותה, לאחר תרגול האחיזה והזזת האצבעות בכיוונים הפוכים! מוזמנים להמשיך לתרגל גם בבית! גם אנחנו הפכנו לסביבונים יחד עם השיר "[סביבון שובבון](https://www.youtube.com/watch?v=AN3NAyGpRaI)". הסתובבנו והסתובבנו עד שהתעייפנו, ואז התחבאנו כמו החילזון בקונכיה שלו, בעוד המחנכת מסתובבת בינינו בכיתה ומחפשת את הסביבונים ש"נעלמו". הילדימות מאד נהנו וצחקו בכל פעם מחדש כשפרצו מחדש וחזרו להסתובב!

**נר לי**

השבוע החנוכיה נכנסה לכיתת המפגש. התבוננו בה, ספרנו את הקנים שלה, וראינו שאחד מהם מוגבה – עבור השמש! מדי יום הוספנו נר אחד וספרנו אותם – ראינו כיצד החנוכיה מתמלאת בהדרגה בנרות צבעוניים. מה אנחנו עושים כשמדליקים נרות בכיתה? כל הילדימות יושבים סביב השטיח במרחק בטוח מהאש. למה? האש חמה! אחרי שכולם ישובים, אנחנו מזכירות שרק המחנכות מתקרבות לאש: "אש, אש, צריך להיזהר!, לא להתקרב לנר הבוער!". הדלקנו נרות יחדיו, התבוננו בלהבות ושרנו "נר לי, נר לי" ו"חנוכיה לי יש".

התבוננו בנרות, הסתכלנו על הצבעוניות שלהם, וחלק מהילדימות רצו גם להרגיש אותם. אי אפשר כשהם דולקים כי הם חמים ואנחנו לא רוצים להיכוות, אבל חילקנו לכולם נרות שאפשר להרגיש ולמולל – ניסינו להשחיל אותם לבקבוקונים קטנים וללוחות הרכים שלנו, וחלק מהילדימות בדקות מה קורה אם מנסים לכופף אותם: הם נשברים! הרגשנו את חלקי השעווה התלויים סביב החוט שבאמצע – הפתיל. שמנו לב שהשעווה קשה, אבל כשממוללים אותה היא קצת מתרככת ומתכופפת. כשנרות דלקו, ראינו שהחום של האש גם הוא מרכך את השעווה של הנרות, והיא נוזלת למטה ומטפטפת לנו על השולחן. חיכינו שהנרות יהיו כבויים וקרים, והתקרבנו לשולחן – ניסינו לגרד את טיפות השעווה בציפורניים שלנו, ושמנו לב שהיא מיד התקשתה שוב!

**שמן, שמן**

תודה לכל ההורים שהשתתפו באתגר הטחינה! היה ממש כיף לטעום את הטחינה החמוצה ואת הטחינה הוורודה. נהנינו להשוות בין הטחינה של הגן לטחינה של הבית, לראות מה חמוץ יותר, מה מתוק יותר, להתבונן בצבעים השונים ולנסות לזהות את הטעמים השונים! הטחינה היא השמן הכי מרכזי בגן שלנו – אנחנו נהנים לאכול אותה בכריכים של הבוקר, לטפטף אותה על פחמימת ארוחת הצהריים, ולאכול אותה עם סילאן בכריכי סוף יום.

איפה עוד אנחנו שמים שמן? בבצק שלנו! את הבצק אנחנו לרוב מכינות יחד עם הילדימות, וזוהי הזדמנות עבורנו למשש את החומרים השונים לפני שהם מתערבבים והופכים לבצק – טפטפנו כמה טיפות שמן על השולחן ואיפשרנו לילדימות למרוח אותן ולהרגיש את התחושה השמנונית בידיים.

בשבוע הבא נמשיך עוד כמה מהפעילויות שהכי נהנינו מהן בחנוכה – כי זה כיף, ונתחיל ללמוד גם על החורף (בתקווה שיראה סימני הגעה...).

מחכות לכם ביום שני - לא לשכוח סדינים נקיים ובקבוקים מלאים!

**צוות שכבת הצעירים: עדי, יגאל, חוה, אליסה, שגיא, מיכל, הדר, רוני, קיילה ונופר**

 

## **שכבת הבוגרים**

המסע בעקבות חנוכה ממשיך! שבוע שעבר חקרנו את הדרך בה אנו מאירות את החושך חקרנו את אלומת האור בפנס בחלל הכיתה ואת קרני השמש בחצר. השבוע הכרנו עוד דרכים להאיר את החושך… וגילינו מה הופך את החג הזה לטעים.

**מאירים ומאירות את החושך**

התחלנו לפרק ולהבין מהם מקורות האור שלנו...

שאלנו מי מאיר את הלילה? הירח הכוכבים, מי עוד מאיר את הלילה ברחובות? הפנסים

איך נוכל להאיר את החדר כשאין מנורה או פנס בסביבה? נדליק אש… האם אפשר להדליק אש בתוך הבית? לא… מה כן אפשר? נר!

לכיתה הכנסנו קופסא מלאה בנרות שונים ומשונים מיינו אותם לצבעים וגדלים. התבוננו בחומר ומאוד רצינו לדעת מה קורה כששוברים את הנר? שברנו, פוררנו וגילנו שהחוט שאנו רואים בקצה הנר מגיע עד למטה. פתיל הנר מסתתר בתוך השעווה. תהינו יחד אם השעווה גם נדלקת ומאירה וגילינו שלא. היא נמסה, ממש כמו גלידה ביום חם…

את הנרות ניסינו להעמיד אך הם נפלו.. חשבנו על דרך לתמוך בהם ויצרנו גומה מפלסטלינה.

**חנוכיה לי יש**

החנוכיה קישטה את הכיתה וכשהילדימות שמו לב אליה היא הפכה להיות כוכבת המפגש.

התבוננו בחלקים שלה וזיהינו רגל עליה היא עומדת ותשעה קנים… מה שונה בין הקנים? יש אחד גבוה - השמש ויש לו כוח מיוחד הוא הנר היחיד שיכול לזוז מהמקום שלו ותפקידו להדליק את שאר הנרות.

סידרנו נרות בחנוכיה יצרנו מעגל גדול ורחוק מהחנוכיה שאותה הדלקנו בהתרגשות. ניסינו לגלות באיזה צבע להבת הנר וגילינו שהיא קצת כחולה, אדומה, כתומה, צהובה…

**טעים לי טעים לי מאוד….**

הפינוקים של החג מבוססים כמובן על שמן והרבה! מה זה שמן בכלל.. מה הטעם שלו? מה התחושה של שמן בידיים?

על נס כד השמן לא דיברנו אבל כן העמקנו בתהליך יצור שמן הזית והתנסנו בכיתה:

ממה עשוי שמן זית? מזיתים! לכיתה נכנסה פיילה גדולה עם זיתים טריים מהעץ. העברנו כמה זיתים בינינו ומיששנו אותם. הם קצת קשים, לא כמו הזיתים שאנחנו רגילים לאכול. שמנו לב שכשלוחצים עליהם, הידיים שלנו נהיות טיפה מבריקות - שמנוניות!

לקחנו את קוביות העץ הכבדות מהחצר, עטפנו אותן בנייר אלומיניום כדי שלא יתלכלכו, והשתמשנו בהן כדי להכות בזיתים ולמעוך אותם. זו עבודה מאוד מעייפת ולכן עשינו זאת בתורות – לא הפסקנו עד שכל הזיתים הפכו לעיסה חומה מתוכה הציצו הגלעינים. התבוננו בבקבוק שמן הזית שניצב בכיתה ובעיסה החומה שלנו – זה בכלל לא נראה דומה! מה נעשה? אחד הילדימות הציע להוסיף מים, כי אולי המים יעזרו לנו להפריד את השמן משאר החומרים. אחת הילדימות הציעה לסנן את מה שיצא. הבאנו טטרה נקייה, העמסנו פנימה את כל העיסה, ואז יחדיו ניסינו למעוך את הגוש העטוף, וראינו שיוצא מתוכו נוזל עכור – עדיין די חום, אבל לפחות בלי חתיכות זיתים וגלעינים. בקבקנו יחדיו את הנוזל, וחיכינו לראות מה קורה. למחרת כבר ראינו שבתוך הבקבוקים נוצרו שתי שכבות – אחת חומה למטה, ואחת יותר צהבהבה למעלה – כמו שמן זית!

גילינו שיש שמנים שונים ומעניינים כמו שמן אבוקדו או שמן ענבים. חשבנו על הבית שלנו ואיפה משתמשים בשמן: בבישול, בעוגה, מורחים את הגוף…

בפעילות חומר הגשנו לילדימות טיפות שמן על השולחן הילדימות טעמו וטעמו, מרחו וממש נהנו. הוספנו גם בצק למשחק שדי מהר הפך לשמנוני ושינה את פעילות הבצק המוכרת למטריפת חושים (: מה קרה כשהגיע הזמן לשטיפת ידיים? הילדימות גילו שלפתוח את הברז לא כל כך פשוט כשהידיים שומניות. ומה קורה למים? השמן עוטף את היד ולא נותן למים לחדור פנימה. הדבר היחיד שעזר הוא הסבון שדי מהר הוריד את השומניות מהידיים שלנו.

**אתגר הטחינה**

![](/assets/pics/uploads/אתגר-הטחינה-2022.jpg)

בגן שלנו ובמיוחד בשכבת הבוגרים אין ארוחה בלי טחינה פשוט אין! וחג השמן הוא הזדמנות מבדרת לתת כבוד למלכת הגן שלנו - הטחינה.

הכנו טחינה בבקרים, שמענו כל מיני מתכונים שונים וגילינו שלטחינה יש כמה צבעים - תלוי בירק/תבלין שנשים. הילדימות שהביאו טחינה משפחתית לאתגר הגישו לחבריהם.ן סיפרו על הטחינה: מי הכין ולמה היא כל כך מיוחדת. תודה לכל אלה שבחרו להשתתף באתגר. הבנו שורוד מנצח לא משנה מה הטעם (:

**גברת קרש ומר מערוך**

גברת קרש, גיבורת הסיפור, מתעוררת אל יום של חופשה מעבודת המטבח, ומשתוקקת לצאת לטיול ולטבול בכנרת: ”הבקר נפלא וארצי נהדרת, כל כך מתחשק לי לטבול בכנרת!”

היא מבקשת לצרף אליה חבר לטיול המיוחל ומציעה זאת לעמיתיה - גברת פומפייה, גברת מחבת ומר תרווד, אך כלם עסוקים מאוד ומשיבים את פניה ריקם: ”לא ידעת?! לא שמעת?! היום מטגנים במטבח לביבות. ואיך יהיו לביבות אם אני אלך לטייל?”

במהלך הסיפור המופלא הזה הכרנו את הדמויות הרי הם כלי המטבח דיברנו על תפקידם ולמה הם נחוצים להכנת לביבות. נהנינו מאוד גם לספר את הסיפור יחד אתכם אתמול ולראות את הילדימות משתתפים! היה כיף לחלוק אתכם פעילויות מהשבועות האחרונים שלנו ולראות את הילדימות מובילים אתכם ברחבי הגן.

**Gabys Corner**

Every Day during Hanukkah we start our Mifgash with lighting the Hanukiah. We counted the days and colors of each CANDLE. As we sat and watched the FIRE as we [played a song](https://youtu.be/2KKNnECMKbg). 

What do we play with on Hanukkah ?

[DREIDELS](https://youtu.be/swGzOpoSHNw). We practiced SPINNING fast and slow.

What do we eat on Hanukkah

[LATKES](https://youtu.be/JeXg1XMYdEc)!

 Happy Hanukkah!

 מחכות לכם שוב ביום שני – לא לשכוח סדינים נקיים ובקבוקים מלאים!

**חג שמח מצוות שכבת הבוגרים - אורטל, גבי, רוני, לימור, מייקי ונופר**