---
title: חג גדול לילדימות
date: 2024-03-21T16:24:12.322Z
---
הי הי לכל משפחות הגן שלנו,

איזה כיף היה להיפגש בבוקר מחופשים ומאושרים! הילדימות נהנו, הצוות נהנה, והיה יום שמח ופורימי!

1. **חופשת פורים**: 22.-25.3.24. ניפגש ביום שלישי!
2. **איסופי סבא/סבתא/בייביסיטר/דודים**: מזכירות לעדכן את הקפטנית שלכם מדי יום עד השעה 15:00 כאשר לא אחד ההורים אוסף מהגן. אנחנו לא משחררות בקלות לאנשים מלבדכם, אבל החשוב מכל: לילדימות מגיע לדעת מי אוסף אותם, ואנחנו מקפידות לעדכן אותם מראש כשהם קמים ממנוחת הצהריים מי זה יהיה 🙂
3. **חפצים אישיים**: אנא השתדלו לא להגיע עם צעצועים מהבית לגן. מדוע? בגן אנחנו משחקים במשחקי הגן, הם שייכים לכולם וכולם יכולים לשחק בהם. משחק שלי מהבית, הוא רק שלי, ואני יכול להחליט מי יכול לגעת בו, אבל בדיוק בגלל זה אי אפשר לשחק בו בגן. בנוסף, יש סיכוי לא נמוך שצעצוע יילך לאיבוד בגן. שימו לב, שעדיף גם לא להיפרד מהמשחק בכניסה לגן - באופן הזה ברגע הפרידה מוסיפים פרידה נוספת - מהמשחק.
4. **שיחות חתך:** בשבועות הקרובות הקפטניות יתחילו לבצע תצפיות לקראת שיחות החתך שלנו! מהן שיחות החתך? זו הגירסה שלנו ל"יום הורים". ועל מה נדבר? נספר לכם בצורה מפורטת איך ילד.תכם נראית בכל שלב בסדר היום בגן - מה המיומנויות שכבר רכשה, אילו דברים קשים עדיין, על אילו דברים אנחנו עובדות - תמונה כוללת של היום שלנו בגן. זו ההזדמנות שלנו להיעצר גם ולדבר לא רק על אנקדוטות או על בעיות. משך כל שיחה כ-25 דקות, כך שלא נספיק לדבר בשיחה זו על דברים כמו גמילה מחיתולים/מוצצים וכדומה. מוזמנים לקבוע שיחה בנפרד על כך! כהכנה לשיחות אנחנו מבצעות תצפיות על הילדימות , בהן נחל בשבועיים הקרובים, ולאחר מכן נקבע אתכם מועדים לשיחות. ביום ראשון יישלח על כך מייל מפורט מכל קפטנית, ובו גם השעות לשיחות עימה.

**שיהיה חג חמים ונעים!**

**עומרי, אחינועם וכל גן ילדי הטבע הדמוקרטי**



## השכבה הצעירה

זהו זה, אחרי שלושה שבועות שליטפנו בעדינות ונגענו לאט לאט בחג פורים, סופסוף הגיע יום התחפושות. הגענו אליו בהדרגה וממש ברכות וזהירות על מנת לא ליצור בילדאפ עמוס מידי. זהו חג שגם ככה מביא איתו הרבה לחץ ועומס, של הילדימות ושלנו ההורימות והמשפחות. איזה מרגש היה אתמול לראות את הילדימות שלנו שמחים ונרגשים:)

מה עשינו השבוע? המשכנו לעשות זה לזו פרצופים, ולעצמינו מול המראה. ומה עוד? את המראות שלנו קישטנו בציורים עם צבעי מים שכשהילדימות המתוקים מגיעים לשטוף ידיים ומציצים על עצמם בראי, יופיע כובע צבעוני, ואולי שפם מבדר:)

למפגש שלנו הגיע ארגז מלא בכל טוב! אוסף התחפושות והאביזרים של הגן! חבשנו ולבשנו, החלפנו תחפשות בינינו, צחקנו ורקדנו לצלילי שירי חג פורים. מה היה שם? כובע ליצן, ותחפושת של אריה, ג׳ירפה וגם רופא. המון המון אביזרים שעשו לילדימות הרבה כייף וצחוק!

איפה עוד היו לנו פרצופים מצחיקים? בחימר!

השבוע לשולחן החימר שלנו הגיעו אביזרים שעזרו לנו קצת להפעיל את הדימיון שלנו. כל אחד מהילדימות קיבל גוש חימר, זוג עיניים, גפרורים ומקלות קטנים וניסינו ליצור ראשי חימר מצחיקים! איפה נשים את העיניים? וממה נכין את השיער והאזניים? איפה האף ומה יכול להיות הפה? הילדימות חקרו, דימיינו ומיששו.

גם השבוע המשכנו והעמקנו בעבודה עם בצק צבעוני! בחרנו צבעים חדשים, קרים וחמים ואותם עירבבנו לאורך השבוע עד לקבלת גוונים וצבעי בצק חדשים.

ניפגש ביום שלישי- לא לשכוח בגדים ספייר, סדינים נקיים בקבוקים מלאים!

**שבת מנוחה,**

**צוות השכבה הצעירה - הילה, נגה, לין, יהודית, נעמי, שירז, גבי, ענבר, ואלמוג**



## השכבה הבוגרת

איזה שבוע מהנה עבר עלינו, עם הרבה תחנות קטנות בדרך לתהלוכת התחפושות שלנו. חגיגות הפורים יכולות להיות מסעירות, רגישות ומרגשות, ולכן בגן שלנו אנחנו משתדלים לא להגזים איתן, ולעומת זאת לרצף את הימים לקראת יום התחפושות בפעילויות הכנה - תחפושות בכיתות, שיח על תחפושות וגם על עצמי, ואירועי התחפשות קצת יותר קטנים.

כך שביום ראשון התחפשנו בתחפושות הגן, שמענו שירי פורים, קישטנו את הגן, דיברנו על מסיכות ואף בדקנו איך זה לשים מסיכה על העיניים, על הפרצוף? גזרנו יחד את המסיכות, וראינו שאם אנחנו מניחים בריסטול על הפרצוף שלנו, אנחנו לא רואים כלום! מה נעשה כדי שנוכל לראות? גזרנו חורים לעיניים! ואם המסיכה מכסה את כל הפרצוף? כדאי לעשות גם חורים לאף ולפה כדי שיהיה לנו נוח ונעים!

ביום שני הגענו כולנו - הצוות והילדימות - בהתרגשות בתלבושת שהיא לגמרי רגילה לבית אבל לא לגן (מלבד גפן צ:) ) - פיג'מה! חלק מהילדימות גם הגיעו בנעלי בית נוחות וחמימות! התחלנו את היום שלנו בגן מהסוף להתחלה - הגענו ישר למסיבת פיג'מות במזרנים! הכיתה הייתה מרוצפת מזרנים, כריות, ואנחנו הבאנו ספרים ובובות מהבית, קצת שיחקנו, קצת קראנו, ואפילו קצת השתוללנו ושמענו את [טרנס התרנגולות](https://www.youtube.com/watch?v=Rdkcs2y9cok) האהוב! לקראת ארוחת הבוקר, מי שהיו להם חם בתוך הפיג'מה פשטו שכבה, וחלק פשוט חששו ללכלך אותה. ובארוחת הבוקר חיכתה לנו הפתעה חמימה - דייסה! מה נוסיף לה? קינמון? תפוח?

ביום שלישי החלטנו להכין את הפינוק המתוק שלנו בעצמנו. בבוקר הכנו בצק פריך: ערבבנו קמח, שמן ומעט סוכר ומלח. ערבבנו ולשנו, לשנו וערבבנו. לאחר מכן, כל אחד קיבל כדור בצק ומערוך, ורידד אותו לדף דק. באמצעות טבעת מתכת קרצנו הרבה עיגולים, הנחנו במרכז כל אחד כפית ממרח תמרים, וקיפלנו את העיגול משלושה כיוונים. ומה קיבלנו? אזני המן! עבדנו ועבדנו ועבדנו, והכנו אזני המן לכל הגן! איזה פינוק טעים!

ביום רביעי חיכתה לנו הפתעה מיוחדת בסוף היום: קרן אור, המחנכת הטרייה ביותר בצוות שלנו, חיכתה לנו עם מראה גדולה וערכת איפור. הילדימות התבוננו זה בזה מתאפרים, תרמו עצות וביקשו כל מיני דברים. את התוצאה ראיתם בעצמכם 🙂

וביום חמישי, השיא של החג בגן, חיכה לכולנו שטיח אדום להיכנס בו עם התחפושות שלנו. הילדימות נכנסו מרוגשים, התבוננו סביב וזו על זה, ונהנו לרקוד מחופשים על הבמה שלנו, לקשט מסיכות וסתם לשחק בחצר מחופשים. אפילו ארוחת הבוקר שלנו התחפשה, עם טחינות צבעוניות ופנקייקים מעוטרים. איזה כיף של יום! תודה מיוחדת לאביעד אבא של מלודי שהקדיש את הבוקר לסשן צילומים פורימיים במיוחד!

ביום שלישי ניפגש בגן, נמשיך לחקור את האביב שסביבנו, נצא למסעות בדמיון ונפליג לארצות מרוחקות, וגם נתחיל להעמיק לעולם הספרים! לא לשכוח בקבוקים מלאים וסדינים נקיים!

**שבת מנוחה,**

**צוות השכבה הבוגרת: חוה, רוני, לילה, מיכל, מייקי, נגה, קרן אור, עמנואל וקרן אור**