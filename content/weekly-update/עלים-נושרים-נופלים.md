---
title: עלים נושרים, נופלים
date: 2022-10-21T03:31:01.837Z
---
**שבת שלום לכל משפחות הגן!**

כמה הודעות קצרות לפני העדכון:

1. **יום הבחירות**: ב-1.11, יום הבחירות, לא יתקיים גן לרגל השבתון.
2. **הרצאה** - **החינוך הדמוקרטי**: ההרצאה בנושא החינוך הדמוקרטי, עקרונות הגן והתכנית השנתית נדחתה בשבוע וזזה מתאריך 31.10 ל-7.11. המפגש יתקיים בזום בשעה 20:00. זו הרצאה חשובה ומעניינת שמפרטת את שיטות העבודה שלנו, הגישה שלנו והיעדים שלנו מבחינה חינוכית. ממליצות בחום!

   **3. גן אחרי הגן:** בנובמבר נתחיל סבב של ביקורים בגן אחרי שעות הפעילות למי שרוצים להגיע עם הילדימות ולחקור איתם את החללים והמשחקים שלנו. תקבלו על כך מייל שכולל גם טבלה להשתבץ בה – הביקורים הם בקבוצות קטנות כדי שתוכלו להינות מהם בלי עומס :)

**שבת מנוחה!**

**אחינועם, עומרי וכל צוות גן ילדי הטבע הדמוקרטי**

## **שכבת הצעירים**

מיום הכיפורים חזרנו וגילינו שהבקרים נעשו קרירים! הרבה מהילדימות מגיעים בבוקר כבר עם חולצות ארוכות, גרביים… במהלך היום השמש יוצאת לה, ולאט לאט אנחנו מקלפים את השכבות. הגיע הסתיו!

זו הזדמנות נהדרת ללמידה בשבילנו - במקביל לא רק על סימני הסתיו, אלא גם על הגוף שלנו והתחושות שלנו: חם לי? נעים לי? קר לי? איך אני יודעת שחם לי? מה אני יכולה לעשות? אפשר להתחיל בלפשוט שכבה אחת! בשלב זה, לא כל הילדימות יודעים להבחין או לומר שחם להן, ואנחנו עוברות ביניהן, קצת מרגישות, מתבוננות ומתווכות: אני רואה שאת קצת אדמדמה, אולי חם לך? שננסה להוריד חולצה? בצורה זו אנחנו מתמללות תחושות אפשריות.

מעבר לשיח על צינת הבוקר וחום הצהריים - ההפכפכות האפיינית של עונת המעבר אצלנו, התחלנו לדבר על מאפיין נוסף של התקופה - העלים הרבים המכסים את המדרכות, עכשיו עם תחילת השלכת. הם חומים ופריכים, ולא ירוקים כמו העלים הטריים על העץ. שרנו את השיר "[עלי השלכת](https://www.youtube.com/watch?v=jD42YsAAJS0)," זרקנו למעלה עלים דמיוניים והראינו כיצד הם נושרים, נופלים.

> ברוח הסתיו, עלים קלים.
>
> מעל העצים, נושרים, נופלים.
>
> עלי השלכת, עלי השלכת,
>
> עלי השלכת - נושרים, נופלים.
>
> גם בחימר עשינו ציורים סתויים וחומים כמו העלים הנושרים - הוספנו לחימר קצת מים, הרגשנו כיצד הוא נמרח ומרחנו אותו באצבעותינו על השולחן ליצירת תמונה חומה-חומה.
>
> ![](/assets/pics/uploads/ציור-בחימר.jpg)

נמשיך לחקור את העלים ואת השלכת גם בשבוע הבא! נשמח אם גם אתם תביאו אתכם עלים שמצאתם בדרך לגן או אחה"צ בגינה, להראות לחברימות בגן, למשש אותם ולהתבונן בצורות השונות שלהם. זהו בכלל טיפ טוב - כשאנחנו בדרך לגן אנחנו רואים הרבה "אוצרות מן הטבע" - עלים ופרחים שנשרו מהעץ, שבלולים והפתעות נוספות. אתם מוזמנים לאסוף עם הילדימות עלה או שניים בדרך ולהראות בגן - לילדימות זה הרבה פעמים מאוד עוזר עם הפרידה, משהו שהם מתרגשים לחלוק ולהראות לחברימות.

בינתיים - שתהיה שבת סתוית ונעימה, ונתראה ביום ראשון עם סדינים נקיים ובקבוקים מלאים!

**צוות שכבת הצעירים - חוה, בר, הדר, שגיא, רבקה, עדי, יגאל, נופר ומיכל**

 

## **שכבת הבוגרים**

**אז איך יודעים שהגיע הסתיו?**

[עננים, עלים נושרים בשמיים ציפורים ופורח החצב ב-סתיו.](https://www.youtube.com/watch?v=fjmEF8F9gTU)

סתיו זו עונה מבולבלת - פעם חם פעם קר, החושך מגיע מוקדם והרחובות מלאים בעלים מרשרשים.

במהלך החודש הקרוב אנו ניגע בכמה מסימני הסתיו. השבוע נתעמק בתחושות שהסתיו מביא איתו ובעלים המונחים להם על הקרקע...

איך מרגיש הסתיו?

איך אנחנו מגיעים בבוקר?

מה השתנה בתחושה שלנו?

איך זה מרגיש שהשמש שוקעת מוקדם יותר ופתאום יש חושך כשאנו בגינה הציבורית? השמש זורחת מאוחר כך שלעיתים אנו מתעוררים ועוד חשוך בחוץ.

קר לנו או חם לנו? מתי קר לנו? מה אני לובשת? בבקרים קרירים יש ילדימות המגיעים עם חולצה ארוכה, נעליים סגורות… אבל לאט לאט, השמש יוצאת לה והיום מתחמם. מה אפשר לעשות כדי שעדיין יהיה לנו נעים? איך אשים לב שחם לי עכשיו? ומה אעשה עם החולצה שפשטתי - כמובן אלך להכניס לתיק!

**משחק עץ בשלכת** 

משחק קבוצתי קסום המתרגל סבלנות הקשבה ואיפוק. 

אחד החברימות הוא העץ כפות רגליים יציבות על הקרקע כשורשים, רגליים ישרות וחזקות כמו הגזע, ידיים פרושות לצדדים ואצבעות מתוחות ממש כמו ענפים… 

שאר החברימות הם עלים התלויים על העץ והרוח הסתווית היא המחנכת מגיעה ומלטפת את ענפי העץ - כל עלה שהרוח נוגעת בו נופל וכך לאט לאט מעץ מלא בעלים הופך להיות עץ ערום, עץ בשלכת.  

**תמונה סתווית**

בפעילות הגואש שלנו השבוע עבדנו בצבעי הסתיו - אילו צבעים יש לעלים? ירוק, חום, כתום, צהוב, ירוק. עבדנו בצבעים שלנו, תוך שאנחנו עובדים על מיומנויות הצביעה בגואש: החזקת המכחול, מריחת הצבע בעזרתו. אם אצבע הרבה באותו המקום - מה יקרה לדף? איך נראית לחיצה עדינה? איך נראית לחיצה חזקה במכחול? ומה קורה כשאני מערבבת את הצבעים בדף?

![](/assets/pics/uploads/ציורי-סתיו.jpg)

בסוף העבודה, אנחנו מניחים את הציור לייבוש, ודואגים לנקות אחרינו את משטח העבודה שלנו - שיהיה גם נעים לחברימות הבאים אחרינו!

**מעברים מוסיקלים**

סדר היום שלנו בנוי מתנועה פנימה לכיתות או החוצה לחצר ומעברים יכולים להיות קצת לחוצים לכן חשוב לנו להכניס משחקיות פנימה. למשל, תנועה ברכבת שהילדימות מאוד אוהבים. מה עוד יכול לבמן לילדימות שינוי? מוסיקה! אז כשהשיר [The Beatles - Here Comes The Sun (2019 Mix)](https://youtu.be/KQetemT1sWc) מתנגן הילדימות יודעים שמצופה מהם.ן לקחת בקבוקים ולהיכנס לכיתות. צהובים לכיתה הצהובה כחולים לכחולה. כשהשיר [Boney M. - Sunny (Official Audio)](https://youtu.be/ghGiv7YLC7Q) מתנגן הילדימות יודעים/ות שזה זמן לרכבת המובילה החוצה לזמן חצר. את התנועה מובילה המחנכת ואת הדרך לרכבת או לכיתות הילדימות עושימות(:

בשבועות הקרובים נמשיך לעסוק בכל מה שקשור לסתיו - וגם אתם יכולים לעשות זאת בדרך אל הגן: התבוננו בשמיים, התייחסו לקרירות הבוקר וכמובן גלו עלים יבשים על המדרכה. ממליצות על חלק מהעלים לדרוך - כי זה כיף - וחלק איספו לנו …. נשמח לקבל בבקרים עלים יבשים לפינה של סתיו בגן.

בינתיים, שתהיה שבת סתוית של מנוחה - נתראה בראשון עם סדינים נקיים ובקבוקים מלאים!

**צוות שכבת הבוגרים - אורטל, גבי, רוני, לימור, מייקי ונופר**