---
title: מתחפרים וזוחלים מתחת לאדמה
date: '2021-07-09T14:35:11+03:00'
---
**שבת מנוחה לכל המשפחות שלנו**,

1. **מסיבות סיום**: בשבוע הקרוב תקבלו מאיתנו מייל עם הסברים מפורטים על מסיבות הסיום שלנו. בשכבת הצעירים המתכונת השתנתה בשל העלייה בתחלואה, אבל הצלחנו למצוא את הדרך לחגוג יחד איתכם במינימום סיכון. בשכבת הבוגרים המסיבה נותרה כמתוכנן כיוון שמתכונתה כבר מותאמת קורונה. **שכבת הצעירים - שימו לב שהשעות שלכם השתנו! נשלח פירוט בקבוצת הוואטסאפ.** 
2. **ועוד קצת קורונה**: שוב מדגישים כי הלכנו אחורה ואנחנו מבקשים הקפדה יתרה על מסכות, ריחוק (בסוף היום בשער יש התגודדויות אז השתדלו להתרווח), הקפדה על נהלי בריאות, כמו כן נבקש שאחים לא יכנסו לגן ולשטח הסטרילי (למרות שאנחנו מאוד אוהבים אותם). 

**שבת שלום**

**אחינועם וכל צוות גן ילדי הטבע הדמוקרטי**

## שכבת הצעירים

השבוע המשכנו לעסוק בפרוייקט מתחת ומעל האדמה שלנו, והפעם חקרנו קצת יותר את החיים המסתתרים שם מתחת לאדמה: איזה מן חיות יש? מה הגודל שלהן? מה הן אוכלות? ואיך הן זזות? 

מיד נספר לכם על כך, רק נזכיר שתי הודעות חשובות:

* בקבוקים מלאים וסדינים נקיים כמו כל יום ראשון :)
* חודש יולי כבר כאן, מזכירות להביא מגבונים: שתי חבילות לילדימות עם חיתול וחבילה אחת לגמולים :)

> > שיירה, של נמלים… בדשא בין הגבעולים… 
> >
> > אין לה סוף… אין התחלה.. איזה שיירה גדולה!!

בתחילת השבוע הגענו לחצר ונדהמנו לגלות גבעה קטנה של חול ובקצה של הגבעה חור קטן.

ישבנו והתבוננו על החול כשלפתע ראינו שיירה של נמלים: הנמלים הלכו אחת אחרי השנייה והיו בדרך לחור. לאן הן הולכות? לבית שלהן מתחת לאדמה! תהינו איך זה לחיות שם בחור הקטן הזה? האם לנמלה נוח שם? איך היא יודעת את הדרך?

ניסינו לצעוד במקום כמו נמלים קטנות בשיירה ולהסתתר בבית ההוביט שלנו בחצר, תוך שאנו מקשיבים לשיר ״[שיירה של נמלים](https://www.youtube.com/watch?v=Uu1f83tN6tw)״. איך הרגשנו כשהדלת נסגרה? פתאום נהיה חשוך חם וצפוף.

אולי תופתעו לגלות שגם הארנבים גרים במחילות מתחת לאדמה. הם מחפשים אזור שיש בו ירקות שורש ומסתתרים שם וככה הם יכולים לאכול ולנוח. כשהם רוצים לאכול או לטייל, הם יוצאים מהמחילה ומטיילים בטבע שסביבם, מנשנשים ירקות טעימים וחוזרים למחילה החשוכה. איך הארנב זז במחילה? הוא הולך כמונו?  הוא הולך כמו כלבלב? אולי כמו נמלה? הארנב קופץ! לארנב קפיצה מיוחדת, הידיים מושטות קדימה והרגליים רודפות. התאמנו על הקפיצה כל השבוע עד שנהיו לנו שרירים ברגליים וחיוך על הפנים.

 השבוע הכרנו גם עוד חיה מתפתלת: הנחש!

החברימות קיבלו חוט נחשי (חוט מפותל) שהיה טבול בצבעי גואש. מה הייתה המשימה? לצבוע עם החוט ולהסתכל על הסימנים שהוא משאיר. במהרה סימנים מפותלים מסולסלים וישרים עיטרו את הדף:)

ומה הדבר שמשאיר את הסימן הכי מתוק? מיץ שורשים טעים!

השבוע התאמנו על מסלול הארנבים שלנו. התחלנו אותו בארגז החול כשחפרנו וחיפשנו גזרים וסלקים. את הגזר שלפנו מהחול, קיפצנו על מסלול מפותל וזחלנו במחילות עד שהגענו לדק. על הדק חיכו לנו גזר, סלק ומסחטת מיצים. את הגזר והסלק קילפנו (ושמנו לייבוש את הקליפות לשימוש חוזר) . סחטנו את ירקות השורש, הרחנו, טעמנו ודיברנו על הצבע העז של המיץ המרענן!

**מאחלות לכם סופש טעים ומרענן **

**צוות שכבת הצעירים - הילה, חולוד, רוני, חוה וגבי**

## שכבת הבוגרים

השבוע התחפרנו במעמקי אדמת הג'ונגל שלנו, ובדקנו אילו דברים זוחלים וחופרים שם. תכף נספר על כך, אך קודם כל - מזכירות להביא ביום ראשון בקבוקים צוננים ומלאים, סדינים רעננים ומי שטרם הביאה - גם מגבונים.

**אז מה היה לנו השבוע?**

המשכנו לחקור את הג'ונגלים בעולם, ופגשנו המון חיות, גם מעל וגם מתחת לאדמה. בבקרים כשהילדימות נכנסים לחצר, רבים מהם ממהרים לבוא לבדוק את הג'ונגל הפרטי שצמח לנו בגינת הירק: אילו עלים חדשים צמחו? איזה צמח הכי גבוה עכשיו? מי מנצח בתחרות של ההגעה לשמש? כמה פרחים כבר יש? ואילו חיות מסתתרות מתחת לעלים? השבוע, כמה ילדים גם הביאו פנסים מהבית כדי שיוכלו להציץ בחשיכה מתחת לעלים הענקיים. כבר קשה למצוא את החיות שהמחנכות הסתירו בינות לעלים לפני כשבועיים, וצריך להתבונן בריכוז רב כדי לאתרן. ולעתים אנחנו גם מוצאים קצת נמלים וחרקים אחרים מטיילים להם באדמה הקרירה שבצל ג'ונגל הדלעת.

![](/img/pics/pumpkin-patch.jpeg)

בכיתה, המשכנו להתבונן בג'ונגלי העולם בקולנוע הפרטי שלנו, ראינו את הג'ונגלים הדרום אמריקאים, את הג'ונגל האפריקאי והג'ונגלים באסיה. המשכנו להתבונן בתנועת העצלן, הקשבנו לקולות שהוא משמיע וניסינו לחקות אותם. במתקן הטיפוס, התאמנו בתלייה הפוכה ובתנועה איטית, וניסינו שוב לצפצף כמו עצלנים! צפינו בפילים הצועדים לאיטם, וראינו איך הם משתמשים בחדק שלהם בשביל לצנן את עצמם ולהתנקות! השבוע התחלנו גם להתבונן במה שמתרחש מתחת לפני האדמה - ראינו נמלים שמפוררות חול כדי לבנות להן ארמונות תת קרקעיים מפוארים, ועקבנו אחרי תולעים מתפתלות באדמה.

רצינו גם ליצור תולעים מתפתלות משלנו - התבוננו במחנכות מכינות לנו "תולעים" מנייר טואלט. אבל התולעים האלה לא זזו! הנחנו אותן במגש, והילדימות טפטפו לאט לאט מים על התולעים, והתבוננו בהן מתפתלות ומתנפחות! [הפעילות הזו](https://www.instagram.com/tv/CAVJ9ViDuDE/?igshid=yy3jfc8263tv&epik=dj0yJnU9YlNsUGtlUEZIZzBDN0xjS1h3ZEhxVFNva3FmMHZSN3ImcD0wJm49dmhJLWwwbE1QNHdFZTl6TE1hLXFzUSZ0PUFBQUFBR0RvTU44) היא משהו ממש פשוט שאפשר גם בבית לעשות - כל מה שצריך כבר נמצא ממילא בבית. לא רק שזה כיף וצבעוני, בפעילות זו אנחנו גם מתרגלים מוטוריקה עדינה ואחיזת פינצטה, ולומדים איך לטפטף לאט לאט טיפות, ולא ללחוץ מיד בכל הכוח (טפטפות אפשר להציל מתרופות ישנות, או להשתמש במקום זאת במזרק ואף בכפית קטנה). התולעים שמתחת לאדמה אוהבות את החושך והלחות שמתחת לאדמה. כשחפרנו באדמה כדי לשתול בתוכה דברים, מצאנו גם אנחנו תולעים קטנות שמיהרו לברוח בחזרה לחושך הנעים שמתחת לאדמה!

התבוננו בנמלים שטיפסו להן על פרחי הדלעת הצהובים בחצר שלנו, וראינו אותן חוזרות אף הן לאדמה. גם אנחנו ניסינו להיות נמלים ולצעוד בשורה ארוכה! שמנו לעצמנו [שיר](https://open.spotify.com/search/the%20ants%20go) כדי לתת לנו קצב, בחרנו ילד/ה אחת/ד להיות המוביל/ה, ולאט לאט אחריהם הצטרפו החברימות. הם הלכו על שש כמו הנמלים בשיירה נהדרת, שמרו על הקצב וחיפשו מזון או את הקן… לעיתים מישהו/י לא היו שמים לב והופ יוצאים מהשיירה: שרנו להם את [שיר הנמלה הקטנטנה](https://www.youtube.com/watch?v=Uu1f83tN6tw&feature=youtu.be):

> נמלה קטנטנה טעתה בדרך
>
> ובמקום לחזור לקן
>
> טיפסה לי על הברך

צעדות החיות מלוות אותנו כבר שבועיים - ההליכה האיטית של העצלן, צעדים כבדים של פילים, ושיירות הנמלים מופיעות לנו בחצר, עוזרות לנו לעבור יחד מכיתה לכיתה והופכות את הדברים האלה לכיפיים שבעתיים!

בשבוע הבא נחשוב גם קצת על מקום האנשימות בג'ונגל, ונציין באיחור קל את שבוע הספר!

**עד אז - שבת שלום מכל צוות שכבת הבוגרים:**

**מיכל, ימית, שיר, אורטל, רוני, שגיא ותמר**
