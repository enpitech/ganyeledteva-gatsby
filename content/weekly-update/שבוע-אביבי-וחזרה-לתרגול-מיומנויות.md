---
title: שבוע אביבי וחזרה לתרגול מיומנויות
date: '2021-03-06T14:20:12+02:00'
---
<br/>

**שבוע נעים ורגוע,
**

השבוע הרגשנו שכבר חזרנו לשגרה די מלאה, ובהדרגה יש יותר תחושת יציבות ובטחון. עם זאת חשוב לזכור שאנחנו עדיין בתקופת קורונה לכן נבקש שוב להקפיד על ההנחיות:

* נבקש שלשטח הסטרילי תיכנסו מבוגר אחד בלבד - הורה/סבא/סבתא, כדי לצמצם עומס. 
* השתדלו לא להתמהמה מעבר לנדרש באזור הסטרילי על מנת לאפשר להורימות שמחכים לתורם להיכנס לגן.  
* בבקשה לא להיכנס עם עגלות לשטח הסטרילי, השאירו אותן בחוץ. 
* נבקש להזכיר שלא נכנסים לגן עם מזון מכל סוג שהוא. את נשנושי הבוקר נבקש שתסיימו לפני ההגעה לגן, מוזמנים לשבת על המדרגות מול הגן לנשנש, לפטפט ולהתבונן בכל החברימות המגיעים. אנחנו לא נכנסים עם אוכל לגן לא רק בגלל ענייני הגיינה ובריאות, אלא גם מתוך עיקרון חברתי - בגן כולנו אוכלים יחדיו, את אותם הדברים! כיצד חברימות אחרים ירגישו כשהם רואים אותי אוכלת משהו שאין להם? 

**בנפרד,  הנה כמה אירועים שאנחנו רוצים שתדעו עליהם**:

1. שיחות הורים אישיות - יתקיימו בשבועיים שאחרי חופשת פסח. מה זה אומר? שיחה אישית היא פגישה בת 20 דקות, שתתקיים בזום, בין המחנכת לבין ההורים באופן פרטני. במפגש נספר לכם איך נראה היום של הילד/ה שלכם בגן, ונשתף על מה אנחנו עובדות, במה המיקוד שלנו ומה החוזקות של הילדימות. השיחה מתבססת על תצפיות שאנחנו עורכות החל מהשבוע הבא על הילדימות. פרטים נוספים בהמשך :) 
2. פורום הורים בנושא אחים - ביום שני 15.3.21 בשעה 20:00 בזום  (מותנה במינימום 10 משתתפים). הפעם בפורום הורים נדבר גם על משמעות הולדת אח/ות חדשים, מתי מבשרים ואיך מתכוננים, על הקשר החדש שנולד, וגם על המשך היחסים המורכבים בין האחים. מומלץ בחום לכל המשפחות. 
3. יריד אביב - אנחנו ממש רוצים לנסות להוציא לפועל את היריד אבל המתכונת המקורית לא באמת אפשרית. אנחנו צריכים את עזרתכם - דרושים 3 הורימות שיעזרו לנו בתכנון וביצוע של יריד אביב בגרסא מותאמת. מי שבעניין שלחו תגובה למייל זה :) 
4. בחירות - יום הבחירות מתקיים ב-23.3. ביום זה הגן לא פועל. 
5. חופשת פסח - מתקיימת השנה בין התאריכים 26.3-3.4 (חוזרים ביום ראשון 4.4. לפעילות מלאה). 

**בינתיים, שבוע טוב!**

**אחינועם וכל צוות גן ילדי הטבע הדמוקרטי**

## שכבת הצעירים

שבוע קסום נוסף עבר עלינו בשכבה, המשכנו ללמוד מיומנויות חדשות ושירים חדשים, שמנו לב שהשפה של החברימות מתפתחת ואנחנו כאן כדי לחזק את השימוש בה! התחלנו השבוע להתכונן לאביב, ובשבוע הבא נמשיך להתעמק באביב ובשינויים שהוא מביא עימו לסביבה שלנו. מיד נרחיב על הכל, אבל קודם, כמה הודעות כרגיל:

* האביב כבר עימנו, ועימו המון שינויים. הדרך לגן היא הזדמנות מצויינת להתבונן בסביבה שלנו, ונשמח אם השבוע תוכלו גם לאסוף בדרך פרחים, עלים וענפים שאתם מוצאים לצורך פעילות שלנו בגן. כך גם תוכלו לדבר עם הילדימות באופן ישיר יותר על הפעילויות בגן והילדימות יוכלו להראות לחברימות את הממצאים שלהם בבוקר!
* מחר יום ראשון - לא לשכוח בקבוקים מלאים וסדינים נקיים!
* שמות- מזכירות לכתוב שמות על כל ציוד הילדימות כדי שנוכל לשמור לכם על הציוד. על מה צריך לכתוב שמות? על הכל! חיתולים, תיקים, נעליים, בקבוקים ובגדים.
* חודש מרץ כבר כאן, ועימו התזכורת להביא מגבונים: 2 חבילות לגמולים, 4 למחותלים.

ועכשיו בחזרה לעיקר! אז מה היה לנו השבוע?

# מיומנויות מוטוריות

המשכנו לתרגל מיומנויות מוטוריות - גסות ועדינות. אחת המיומנויות עליה אנו עובדים זמן מה היא תנועת הסיבוב. השבוע הכרנו  שיר חדש שעוזר לנו לתרגל את התנועה בכיף במפגש הבוקר: "[מסביב לעץ התות](https://www.youtube.com/watch?v=7VpIEdeWKqI&list=PLLjInCvHPnCcKESToDq870GQYG5yEN-CL)". השיר משלב תנועה במרחב עם תיאור שגרת בוקר. אנחנו כרגע עוד בשלב שבו כל אחד ואחת מסתובבים סביב עצמו/ה. איך אנחנו מסתובבים? קודם כל אנחנו לומדים הקשבה לגוף שלנו: האם אני מסוחרר? באיזה מהירות אני מסתובבת? במקביל אנחנו לומדים לשים לב לסביבה שלנו: האם יש לי מקום להסתובבב? האם יש מישהו לידי? כיצד אזהר לא לפגוע בחברימות?

תרגול מוטורי קורה כמובן לא רק במפגש - החצר מספקת לנו שלל הזדמנויות לעבוד על מוטוריקה השבוע חיכה לנו בחצר מסלול ענקי שכלל ג'ימבורי, ארגזים, קוביות ועוד המון דברים שיש לנו בחצר. החברימות כבר יודעים לשמור על המסלול מסודר ולחבר חלקים שהופרדו. בשבוע הבא נמשיך להעמיק את הלמידה סביב המסלול.

אפילו בארוחות התמקדנו ביציבה ובגוף שלנו: שמנו לב כיצד אנחנו יושבים בכסא. האם אנחנו יציבים? איך נשב בכסא כדי לא ליפול? 2 רגליים מתחת לשולחן וטוסיק על הכסא. וכיצד אנחנו שומרים על הסביבה שלנו ועל עצמנו נקיים? יושבים קרוב לשולחן, וצלחת קרובה לגוף, כך שהסנטר שלנו מעל הצלחת. כך האוכל שנופל לנו מהכף, צונח לו ישר בחזרה לתוך הצלחת!

בהגשת חומרים יום אחד חיכה לנו שולחן הפוך! את השולחן עטף מקסקינג טייפ שקוף. הרגשנו אותו וגילינו שהוא דביק. כל ילד/ה קיבלו חפצים שונים להדבקה, וכך קישטנו את השולחן יחדיו. פעילות זו סיפקה לנו הזדמנות לא רק להתמודד עם דביקות המסקינגטייפ - כיצד נדביק בלי להידבק בעצמנו? בלי לקרוע את הדבק? זוהי גם פעילות חברתית ומרחבית. הילדימות מתרגלים עבודה בסביבה בה עוד תנועה ועוד חברימות. הם נדרשים לשים לב לילדימות סביבם, לא לדחוף, לבקש מחברימות לפנות מקום, לחכות בסבלנות… פעילות פשוטה כזו מלאה בהמון למידה!

עוד בהגשת חומרים השבוע עבדנו עם צבעי ידיים! בחצר חיכו לנו צבעי ידיים על השולחן, והפעם צבענו ישירות את השולחן! צבעי הידיים יורדים בקלות, וכך אפשר ליהנות מעבודה בחומר "מלכלך" שיורד בסוף בקלות מהשולחן ומהידיים.הפשלנו שרוולים, והתחלנו למרוח את הצבע על השולחן: עשינו קווים ישרים, עיגולים ואפילו לבבות. בהדרגתיות הוספנו עוד צבעים, והצבעים התערבבו ויצרו צבעים חדשים! השתמש באצבע אחת וחרצנו ציורים בתוך הצבע, וגם בכל כף היד למריחת צבע על שטח גדול יותר.

![](/img/pics/צבעי-ידיים-2-.jpeg)

השתדלנו להיזהר ולא ללכלך את הבגדים שלנו, ובסיום הפעילות החברימות גם קיבלו סמרטוטים רטובים וניקו את השולחן ואת כל סביבת העבודה שלנו.והיה כיף מאוד לראות את שיתוף הפעולה ביניהם בניקיון!

# חגיגות וטקסים

השבוע חזרנו לחגיגות יום ההולדת האהובות שלנו. החברימות התרגשו לפגוש שוב את שלט יום ההולדת, את הגלימה, הכתר והשרביט! תודה לחוגגים המאושרים דניאלה ואור שמילאו את החגיגה בשמחה וכיבדו אותנו בקאפקייקס טעימים, פאנקייקס מפנקים ופירות מתוקים.

עוד חגיגה נחמדת שחזרנו אליה היא קבלת השבת שלנו: בכל שישי שהגן פועל אנחנו מקיימים טקס ״קבלת שבת בגן״.איך הטקס הזה מתנהל?

כבר ארוחת הבוקר שלנו חגיגית - פורסים מפה או יושבים בפיקניק בחצר כשמזג האוויר מאפשר. את קבלת השבת עצמה אנחנו מתחילים בשירים הרגילים של המפגש, ומוסיפים את השיר ״שבת בבוקר״ ואת טקס חלוקת החלה במקביל לשיר "שבת שלום". אנחנו מברכים כל ילדה, ילד ומחנכת, ומנשנשים את החלה יחד ומסיימים את השבוע בשיר ובשמחה.

**בכך מסיימים גם את העדכון לשבוע זה,**

**נתראה בשבוע הבא!**

**צוות שכבת הצעירים: גבי, חוה, חולוד, ענת, הילה ורבקה**

## שכבת הבוגרים

השבוע התחלנו להרגיש שאנחנו מתמקמים לנו בחזרה בשגרה המוכרת שלנו. סדר היום שלנו חזר אל כנו, והתחלנו לחזור לעבודה שלנו עם הילדימות על תוכן ועל מיומנויות. מזג האוויר ההפכפך סיפק לנו הזדמנויות למידה רבות, והשבוע גם גילינו כמה הסבלנות משתלמת כשחפרנו את האוצרות שהטמנו באדמה עוד לפני הסגר!

**קודם כל, כמה הודעות:**

* מחר יום ראשון – כרגיל, לא לשכוח בקבוקים מלאים וסדינים נקיים!
* האביב כבר עימנו – מזמינות אתכם להתבונן בשינויים בסביבה שלנו בדרך לגן. מה פורח? מה מלבלב? האם העצים החשופים מתחילים להתכסות בעלים חדשים? זוהי הזדמנות לקשר בין השיח בגן לשיח בבית, ולהעשיר את הלמידה של הילדימות :)

# אביב הגיע

את האביב אנחנו כבר מרגישים היטב בחצר הגן – עץ הלימון שלנו מלבלב ופורח, מפיץ ניחוחות חזקים! ובגינת הירק שלנו הצמחים משגשגים!

**תפוחי אדמה**

לפני חודשיים דיברנו על ירקות שורש מנחמים ובריאים… החלטנו לגדל בגינה השכבתית שלנו סלק, תפוחי אדמה ובטטה:

הבטטה הוציאה עלים מרשימים וקישטה את הכיתות. 

עלי הסלק הסגלגלים הזינו את הדרוריות החביבות שלנו, אך לצערנו לא שרדו את החיסול השיטתי...

תפוחי האדמה גדלו וגדלו - עלים ירוקים גדולים וקטנים קישטו את הגבעולים הגבוהים. אך השבוע גילינו שהעלים נבלו והתייבשו, וזה בדיוק הזמן לבדוק איך נראים השורשים. בעבודת צוות מרשימה הרמנו את שק תפוחי האדמה הפשלנו שרוולים והתחלנו לפורר את האדמה. גילינו המון שורשים קטנים ודקיקים, גילינו עלים יבשים וקליפות תפוח אדמה. השמחה הגיעה כשתפוח אדמה חלק ואדמדם הציץ מעומק האדמה. ואז עוד אחד ועוד אחד!

שמנו לב שהיו תפוחי אדמה גדולים וכאלה קטנטנים עם שורש קטן אותם שמרנו לשתילה חוזרת. את תפוחי האדמה הגדולים יותר שטפנו ולקחנו למטבח יחד עם טימין ורוזמרין מפינת התבלינים שלנו. חן טיפלה בהם היטב ואנחנו התפנקנו בארוחת בוקר טעימה הישר מהגינה שלנו!

![null](/img/pics/תפוחי-אדמה.jpeg)

**אביב או חורף?**

מזג האויר המבלבל השבוע סיפק לנו תרגול מרובה של מיומנויות לבוש: הגשם הכניס אותנו כמה פעמים פנימה, אך מיד כשנחלש רצינו לצאת החוצה לבדוק מה קרה בחצר שלנו! בחוץ היה קר ורטוב, ובפנים חמים ונעים ויבש. כשנכנסנו, חלצנו מגפיים והורדנו מעילים, וכשיצאנו, שוב נאלצנו להתלבש מחדש! דיברנו  על ההרגשה שלנו - האם חם לי או קר לי? איך אשמור על הבגדים שלי יבשים כדי שיהיה לי נעים? חזרנו לתרגל את לבישת המעיל שלנו:

פורשים את המעיל על הרצפה, עומדים מעליו כשהכובע בין הרגליים, מכניסים כל יד לשרוול -והופ! מעלים ידיים למעלה מעל הראש תוך כדי יישור, והמעיל מתלבש עלינו בקלילות!

אבל מה קורה אם הגרביים שלנו בכל זאת נרטבו? צריך להחליף גרביים! תרגלנו לבישת גרביים תוך פירוק התהליך לגורמים: מותחים את הגרב ומלבישים אותה על האצבעות. מושכים בשתי הידיים ומתקנים ומשחררים אצבעות שנתקעו בגרב כשצריך! מזכירות שגם בבית כדאי לנצל הזדמנויות לתרגול מיומנויות אלה!

**שלושת הפרפרים**

מזג האויר ההפכפך שיחק תפקיד מרכזי גם בספר החודש שלנו: "שלושת הפרפרים" מאת לוין קיפניס. הפרפרים יצאו לעוף ביום אביבי ונקלעו לסערה. השנה המוזרה והסגרים קצת הרחיקו אותנו משיח חברתי, התנהלות בקבוצה וחשיבה כיצד החבר/ה שלי מרגיש/ה.

אנחנו עושות לעתים קרובות שימוש בסיפורים/המחשות והמחזות ע״י הילדימות לצורך בסיס נוסף ללמידה.

בסיפור השבוע, הפרפרים עפים להם יחד. כשהגשם הגיע הם חיפשו מחסה - בהתחלה מהצבעוני שהסכים לקבל תחת עלי הכותרת שלו רק שניים מהפרפרים. הפרפרים כמובן לא הסכימו להיכנס למחסה ולהשאיר את חברם בחוץ. הילדימות די מהר חיברו את תסכול הפרפרים למצבים שונים בגן. אם בשנת הצעירים התמקדנו בצבעים ובמספרים בסיפור, כעת אנחנו שמות יותר דגש על הערכים שמוצגים בסיפור, ובודקים אילו מהם מתאימים לנו ואילו לא...

בשבוע הבא נעמיק הן את השיח שלנו על האביב והן את השיח שלנו על החברות ועל יחסינו לחברימות שסביבנו.

**שיהיה לנו שבוע אביבי נעים!**

**צוות שכבת הבוגרים – אורטל, ימית, מיכל, רוני, שיר ותמר**
