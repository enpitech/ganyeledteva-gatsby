---
title: שבוע של חזרה לגן וצחוקים רועמים
date: '2021-02-20T18:15:01+02:00'
---
לונג טיים , והנה אנחנו כאן! 

חזרנו השבוע לפעילות מלאה, ומקווים שנמשיך כך. השבוע אנחנו עדיין ירוקים ולכן עובדים כרגיל :)

1. חניה בהגעה לגן- אנחנו ממש מבקשים שלא להעמיד את הרכב בכניסה לגן או על המדרכה בדרך. עמידה בצורה כזו חוסמת את נתיב ההליכה והתנועה ברחוב ומהווה סיכון בטיחותי. 
2. שעות פעילות: אחרי שבוע התאקלמות, אנחנו חוזרים לשעות קבלה שגרתיות: בצעירים עד 8:45 בבוגרים עד 9:00. 
3. בהזדמנות זו נבקש מכם הקפדה יתרה ותזכורת: ילדימות עם חום/תסמינים נשימתיים נדרשים להשאר בבית לפחות ל48 שעות. ילד/ה שיצאו מהגן עקב חום/ תסמינים נשימתיים יוכלו לחזור רק לאחר 48 שעות מהיעלמות התסמינים. נבקש הקפדה יתרה גם בעניין הבידודים, מסכות, חיטוי ידיים, ושמירה על מרחק. במקרה של בידוד אנא עדכנו אותנו. אנחנו ממש רוצים להישאר במצב פתוח, אך זקוקים לעזרתכם בכך! 
4. פורים: בשל הסגר שהיה קשוח לכולנו, החלטנו לבטל באופן חד פעמי את אחד מימי חופשת פורים, ולכן נעבוד ביום ראשון 28.2 כרגיל. חופשת פורים ביום שישי 26.2 בלבד. 
5. יום התחפושות שלנו הוא יום חמישי :) הגן עובד בשעות הרגילות. הנה כל מה שצריך לדעת על היום הזה: 

**איך נראה היום הזה**:

* הילדימות מגיעים לגן מחופשים לפי רצונם. 
* הגן פתוח להגעה חופשית בין השעות 7:30-9:00. לצערנו, השנה בשל הגבלת כניסת ההורים תיפרדו מהילדימות כרגיל בשער. בשעה זו הגן פתוח לגמרי, והפעילות חופשית כמו כל בוקר כדי לא להעמיס. בשעה 9:00 אנחנו מתחילים את הלו"ז שלנו.
* החל משעה 9:00 יתחלקו הקבוצות לארוחת בוקר חגיגית ולהצגת תחפושות.
* אחרי ארוחת הבוקר: בצעירים- מפגש, והורדת תחפושות למי שרוצה ומשם חזרה לפעילות שגרתית. בבוגרים: מסלול תחפושות, תחנות פעילות.
* בצהרים כל הילדימות מורידים תחפושות, אוכלים צהרים והולכים לישון, ומשם היום ממשיך כרגיל ומסתיים ב-16:30 כמו בכל יום.
* אנחנו לא מחליפים משלוחי מנות בין הילדימות.
* אנא הקפידו על כללי בטיחות והמנעו מתחפושות או כל אביזר שעלול להוות סכנה בטיחותית! (חרוזים, פייטים, חוטים, חומרים דליקים וכדומה).

 כידוע לכם, אנחנו לא מאמינים בקרנבלים. האירועים שלנו מאוד בסיסיים ומתקיימים באיזורי הנוחות המוכרים לילדימות. כמה מילים על החג:

פורים הוא חג מאוד רגיש ועמוס. הכל מלא צבעים, קולות ורעשים. זהות הילדימות מתבלבלת, את מי אני רואה במראה עכשיו? זו אני או דמות אחרת? האם כשאני לובשת תחפושת אני הופכת לילדה אחרת?

החג הזה, עם כל השמחה והקסם שבו, עלול להביא לעומס רגשי ולכן מאוד חשוב שנהיה רגישים לילדים ולילדות. יש כאלו שאוהבים את החג וכאלו שבשבילם החג מהווה מטרד ומפר את האיזון הרגשי.

**אז כמה דגשים**:

* בחרו תחפושות קלילות ונוחות... פחות שמלות נפוחות, פאות, איפור. ממש ממש לא מומלץ. נסו שהתחפושות יהיו ככל היותר דומות לבגדים :)
* מומלץ להמנע מאביזרים, הם הולכים פה לאיבוד וקשה לשמור עליהם.
* אל תתבאסו אם הילד/ה לא זורם ולא רוצה ללבוש את התחפושת. אל תכעסו. הגיעו לגן עם בגדים רגילים ותחפושת בתיק, הרבה פעמים הילדימות מגיעים לכאן ומחליטים שרוצים בכל זאת ללבוש את התחפושת. גם אם לא – זה בסדר גמור!
* דאגו שתהיה לכם חלופה אחרת, עוד אופציה לתלבושת, במידה והילד/ה יתחרטו באותו הבוקר.
* למרות הפיתוי, אנחנו לא ממליצים להגיע שני ההורים יחד, המצב הזה מאוד מציף את הילדימות והפרידה קשה יותר (פרידה משני ההורים שלי!). 
* אל "תתנפלו" ואל תתפעלו יותר מדי. יש ילדימות שתשומת הלב הזו מלחיצה אותם מאוד. היו רגישים. זכרו שמה שחשוב זה השמחה שבלב, ולא התמונה או האיפור שתכננו :) אנחנו מבטיחות להשתדל לצלם כמה שיותר.
* אל תשכחו לשים בגדים החלפה בתיק! :)

 אנחנו מצלמות כמה שנוכל, נשתדל לצלם את כולם. 

 צירפנו למייל מאמר של אחינועם בנושא רגישות הילדימות בפורים, ממליצות מאוד לקרוא!

**שבוע טוב!**

**אחינועם וכל צוות גן ילדי הטבע הדמוקרטי**

## שכבת הצעירים

השבוע כולם סוף סוף חזרו לגן – איך התגעגענו! בתחילת השבוע קיבלנו את כל הגן לעצמנו, וחלקנו הכרנו חללים חדשים של הגן. גילינו את החצר שכל כך השתוקקנו להכיר - חצר הבוגרים! ביום שלמחרת התחלנו לחזור לשגרה וכל הילדימות חזרו לגן! איזה כיף היה לראות את הגן מתמלא מחדש! לא יכולנו לבקש חזרה יותר טובה מזאת: ראינו איך כל יום הילדימות תופסים יותר ויותר ביטחון, והשתלבו בצורה נפלאה בסדר היום המוכר שלהם.

התחלנו להתכונן לחג פורים מלא השמחה: כל היום עשינו שטויות וצחקנו, חבשנו כובעים והפכנו למשהו אחר!

השבוע נמשיך עם הצחוקים, אך קודם כל להודעות:

\-	מגבונים: מזכירות לכל מי שטרם הביאו מגבונים לינואר/פברואר להביא 2 חבילות לגמולים ו-4 חבילות לילדימות עם חיתול. נחשיב את החודשיים לחודש אחד.

\-	נוהל יום ראשון: מזכירות סדינים נקיים ובקבוקים מלאים :)

**צחוקים ושטיות בגן ילדי הטבע**

באווירת הפורים, כל היום המצאנו שטויות במיץ עגבניות: פתאום האבטיח ישב על השטיח, הגמל טס לחלל, והתפוז אכל חרוז! המון משפטים מבולבלים הצחיקו אותנו מאוד, וכל חבר ניסה להמציא שטוז!

בחברותא הקבועה שלנו עשינו מעגל צחוק גדול, כולנו צחקנו צחוק מאולץ שהפך לצחוק אמיתי ומתגלגל, וניסינו לעשות פרצופים מצחיקים.

**לחייך למראה**

בשטיפות ידיים שלנו הסתכלנו במראה, מה אנחנו רואים? את הפנים שלנו! הן נקיות? מלוכלכות? ניסינו לעשות פרצופים למראה ולראות איך הפנים שלנו משתנות: כשמחייכים השיניים צצות, כשכועסים הגבות מתכווצות, כשמפוחדים פוערים פה ועוד המון הבעות שפגשנו במראה!

טיטי שלנו התגעגעה מאוד לילדימות בגן! שמחה מאוד לפגוש אותם ואף הביאה איתה מתנה, כובעים למכירה כל כובע בלירה! טיטי הסתובבה בכיתה ושאלה: מי רוצה כובע? ראינו איך לכל כובע יש תפקיד אחר - כשחבשנו קסדת כבאים כיבינו שריפות, כשחבשנו כובע שוטר בדקנו שכולם בטוב, כשחבשנו כובע בצורת רעמה הפכנו לאריה שואג, וכשניסינו את גלימת הקוסמים הנפנו שרביט גבוה גבוה לשמיים וחזרנו לשירים המוכרים והאהובים שלנו.

אחרי שניסינו מגוון כובעים הגענו גם לתחפושות! כל פעם התחפשנו למשהו אחר ושיחקנו תפקיד אחר, לפעמים תפקיד סמכותי לפעמים תפקיד מצחיק ולפעמים חיה כלשהי!

**גשם, גשם**

עם השגרה גם החורף חזר אלינו ובגדול, ואנחנו קיבלנו אותו בזרועות פתוחות ומעילים מחממים!

בזמן שירד ברד בחצר אנחנו ישבנו בחצר בפינה המקורה מתחת לגג וצפינו בנפלאות הטבע, ראינו איך הברד הלבן צובע את הדק החום ואת הדשא הירוק ונדהמנו לראות גם איך הוא נמס מהר מאוד!

נגענו בו והרגשנו אותו, ואפילו טעמנו, ובזמן שהגשם התחזק ושטף את העולם אנחנו שתינו תה טעים וחם שירד לנו עד לקיבה וחימם אותה.

**מאחלות לכם שבוע מלא בצחוק מתגלגל!**

**צוות הצעירים – חולוד, חוה, גבי, ענת, רבקה והילה**

## שכבת הבוגרים

איזה כיף היה סוף סוף לחזור כולנו לעניינים! פתחנו את השבוע בהרפתקה בפארק, וביום שני חזרנו כולנו לגן. ילדימות רבים רצו פנימה לבדוק שכל דבר עוד נמצא במקומו, ולאט לאט חזרנו לשגרה שלנו במהלך השבוע. במחצית השנייה של השבוע החורף חזר לביקור, ובילינו הרבה בפנים: פתחנו את ארגז התחפושות שלנו, עשינו הרבה פרצופים מצחיקים והשתעשענו, וכשנרגע קצת בחוץ, יצאנו לחקור את החצר הרטובה!

**כמה הודעות חשובות:**

* **בגדי חורף**: כאמור, אנחנו לא נמנעים מהחצר גם בימים גשומים. לכן נבקש מכם להקפיד לשלוח את הילדימות עם מעיל בימים גשומים, ועדיף גם עם מגפיים או נעליים עמידות לרטיבות. בתיק כדאי להקפיד על שני סטים של בגדים להחלפה, למקרה שנירטב – לרוב אנחנו מחליפים בגדים אחרי ארוחת הצהריים אם התלכלנו, אך אם הילדימות ממש רטובים אנו רוצים להחליף להם בגדים מיד כשנכנסים – הימים קרים וכולנו רוצים שיהיה להם נעים וחמים!
* **פורים**: יום ההתחפשות שלנו הוא יום חמישי, אך ביום שלישי אנחנו רוצים גם לעשות יום הפוך! מה זה אומר? היום שלנו יהפוך ל"לילה". יהיו לנו פעילויות מיוחדות, נאכל "ארוחת ערב" בבוקר, ומבחינתכם – נבקש שהילדימות יגיעו בפיג'מה (עליהם או בתיק).
* **נוהל יום א**': מתזכרות שהחזרנו סדינים ביום חמישי, להגיע עם סדינים נקיים וכרגיל, בקבוקים מלאים!

**יש לי יופי של כובע**

את החללים המשותפים קישטנו בפריטי לבוש, כובעים ואביזרים שונים. הילדימות התנסו בלחבוש ללבוש ולעטר את עצמם. אלה בחרו להניח על ראשם קסדה ויצאו לכבות שירפות ענק, זו בתחפושת חד הקרן דוהרת ודוהרת...

במפגש פגשנו בכובע דמיוני - כל אחד בחר מה הוא רוצה להיות, ויחד דמיינו איך הוא נראה. דיברנו על כמה הכובעים שונים ומיוחדים והקשבנו לשיר של דתיה בן דור - [יופי של כובע](https://www.youtube.com/watch?v=IVpqGNQBiX4). התהלכנו בחלל והתגאנו בבחירה שלנו (: הילדימות מאוד אוהבים להציג לחברימות ולכן רוב השירים הופכים להיות חלק ממשחק תפקידים. כיף לראות את ההילדימות נפתחים צוחקים ושרים יחדיו. 

**חברה חדשה לשכבה **

השבוע הצטרפה אלינו לשכבה מאיה המתוקה! כבר ביום הראשון הרגשנו שהיא תוספת נהדרת. הילדימות קיבלו אותה באהבה, שיתפו ונתנו לה להרגיש חלק. מאיה מצידה נפתחה והשתלבה בנינו. שמחות שבאתן לקהילה שלנו(:

**יום של שמש בפארק **

כמה טוב היה לראות את הילדימות בפארק. התרגשות של משהו חדש שונה בתקופה כל כך מוזרה. הילדימות די מהר הבינו שהכללים בפארק מאוד דומים לכללים בגן. אנו יודעים איפה אנו צריכים להיות ואיפה הגבולות שלנו במתחם. ה"מחנה" שלנו היה מרוצף במחצלות - לכל אחווה המחצלת שלה עם התיקים, אוהל למנוחה משחק ריצפה אהוב מהגן וכמה ספרים.

מתחם א.הבוקר היה מול האגם – אכלנו בספסלי פיקניק ענקיים, כל אחווה בשולחן שלה, ותצפתנו על טרקטורים ואווזים. הילדימות הוציאו את קופסאות האוכל שלהם, פתחו והתעניינו בסוגי הקופסאות סביבם. הארוחה עצמה היתה נינוחה וכולנו התרגשנו להיות שוב יחד!

תנועה: כדי לנוע ממקום למקום בבטיחות השתמשנו בחבל. למדנו את התנועה בחבל: הילדימות אחזו בו לאורכו והמובילה היתה המחנכת. למדנו לנוע יחד בקצב אחיד ושמרנו על כללי בטיחות - לא עוזבים את החבל, לא עוקפים חברימות, לא מושכים, ואם קורה משהו מבקשים לעצור.

את החבל עזבנו ברגע שהגענו לעמדה שרצינו, לראש הגבעה/לעיר הלבנה/ לתצפית על הכביש/לאגם. הגדרנו גבולות וחקרנו (:

בעיר הלבנה גילינו צורות, מסתור עם עץ זית, נוף וכמובן המון משחקי אור וצל. אספנו ענפים ועלים, רצנו במדרון וטיפסנו לראש הגבעה, ראינו אופנועי משטרה וגלשנו באומגה.

**ימים של גשם**

השבוע החורף הגיע ובעוצמה: ימים גשומים מאוד שנתנו לנו הזדמנות להתקרב עוד קצת. הרעמים קצת הבהילו בשעות הצהריים שהכיתה שקטה, במהלך היום תהינו יחד מתי הגשם יפסק כדי שנוכל לצאת קצת וכשיצאנו לבושים במעילים גילינו שלוליות ואת ארגז החול שהפך להיות בריכה. חלק מהילדימות החליטו שזו הזדמנות נהדרת לנקות את משחקי החצר. רצנו, קפצנו, התחממנו וכשהגיע הגשם נכנסנו להתחמם בכיתה.

כשהיינו בחצר, לפתע החלו כדורי ברד קטנים לרדת מהשמיים הישר לחצר הרטובה שלנו. רצנו מהר פנימה, והמחנכות האמיצות יצאו החוצה לאסוף קצת ברד והילדימות התרגשו וגילו כמה מהר ברד הופך למים.

איז איך העברנו את הימים בכיתות? משחקי ריצפה על שטיחים חמימים/ בצק וחימר נעימים לפעילות חומר/ כיתה רוקדת ומתחממת והמון סיפורים.

בשבוע הבא נמשיך עם צחוקים, שטוזים ותחפושות, שכמובן יגיעו לשיאן ביום חמישי! ממליצות לקרוא את המאמר של אחינועם בנושא התחפושות בפורים, ובינתיים – שבוע נעים!

**צוות הבוגרים – אורטל, ימית, מיכל, שיר, רוני ותמר**
