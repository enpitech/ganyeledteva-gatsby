---
title: שורשים, פירות ומה שביניהם
date: 2022-01-28T11:10:55.969Z
---
היי הורימות, 

**1. הרצאת דיאלוג מבוגר-ילד:**  תתקיים בזום ביום שני הקרוב בשעה 20:00, נשלח אליכן לינק לרישום בואטסאפ. 

**2. עדכוני קורונה**: אנחנו שמחים מאוד על ביטול מדיניות הבידוד, כך נוכל לשמור על שגרה יחסית. מזכירים כי ילדימות שאינם מחוסנים/מחלימים נדרשים לעשות בדיקה ביתית בכל ראשון ורביעי. מאחר וזו אופרציה שמכבידה על המערכת (לגנים הפרטיים אין פורטל של משרד החינוך) אנחנו משאירים את האחריות בידיכם. הילדימות כבר מדברים על זה בגן ומספרים שעשו את הבדיקות ולאיזו מטרה. מזכירים כי לכל משפחה בגן יש אחריות אישית שמפיעה על עוד 75 בתים ומשפחות, כולל הצוות! לכן נבקש התנהלותכם המוסרית והאחראית. אנחנו בודקים אופציה לקבלת ערכות מטעם המדינה, במידה ותינתן לנו גישה לכך נעדכן אתכם. 

**3. חילוף מנהלת מטבח**: השבוע נפרדנו באופן רשמי מחן המבשלת שלנו, וראובנה, מנהלת המטבח החדשה, כבר לגמרי בעניינים! תודה גדולה לחנצ'וק שלנו על 4 שנים של אהבה ונתינה ענקית.

**4. יום המשפחה**: זהו אחד הימים האהובים עלינו בגן, אך בגלל הקורונה אנחנו (שוב) מנועים מלקיים אירועים. בשגרה, החלטנו לפני כמה שנים להמיר את החגיגה עם ההורים בחגיגה עם סבא וסבא (או עם דודים לבחירתכם). עבורם, זמן האיכות הזה עם הנכדים הוא כל כך מרגש ומשמעותי, ואנחנו , יש לנו חולשה בלב לדור השלישי, אלו שלפעמים אנחנו קצת שוכחים. לצערנו לא יכולנו לקיים השנה מסיבה אבל הכנו הפתעות שישמחו את הסביםסבתות שלנו ! כחלק מההפתעות, אנחנו שולחים להם מתנה בהפתעה מהנכד/ה שתגיע בדואר בשבועיים הקרובים. קיבלתם מסמך למילוי הכתובות (הכתובות נשארות מוסתרות ולא תהיה אליהם גישה, רק לנו), כל ילד/ה יכול לשלוח עד 2 מתנות. אם לא קיבלתם את המייל, אנא פנו לקפטנית שלכם ונשלח לכם לינק.

**5. שיחות אישיות-** בגלל הקורונה קצת התעכבנו אבל השבוע התנענו את ההכנות לשיחות האישיות איתכם ההורים.

**מה הכוונה התנענו?**

לפני כל שיחה איתכם אנחנו מקיימות תצפיות מסודרות כדי לתת לכם תמונה מלאה של הילד/ה.

**מה קורה בשיחות?** 

המטרה שלנו היא לתת לכם תמונה כמה שיותר מקיפה ומלאה על ההתפתחות והצמיחה של הילד/ה שלכם מתחילת השנה ועד היום, בכל התחומים שקורים בגן: החל מכישורי אכילה, דרך השתתפות בפעילויות ועד להתנהלות רגשית וחברתית. אנחנונ נספר לכם איך זה נראה מנקודת המבט שלנו, ועל מה אנחנו עובדות באופן ממוקד עם הילד/ה שלכם כדי לחזק אותן.ם. זו לא שיחה שבה אנחנו מחלקות ציונים לילדימות, ואנחנו לא יושבות עם טבלת מדדים - המטרה שלנו היא יצירת זמן איכות משותף בו אנחנו מדברים על הילד/ה ביחד. 

**איך זה עובד?** 

כל שיחה היא בת 20 דקות ותתקיים בזום. במידה ויש שני הורים, שניכם מוזמנים. 

החלק הראשון של השיחה מובל ע״י הקפטנית, ובו היא תספר לכם קצת על היום יום של הילד/ה שלכם בגן. בחלק השני יהיה לכם זמן לשאלות. בבוגרים יוקדשו מספר דקות לשיחה על בשלות למעבר לגן העירוני (למי שרלוונטי).

בשכבת הבוגרים תעביר את השיחות אורטל, שהיא הרכזת הפדגוגית שלנו. 

בשכבת הצעירים יעבירו את השיחות הקפטניות לפי הקבוצות שלכם- חוה ומיכל. 

**איך מתאמים?** 

בשבוע הבא ישלחו לכן חלונות פנויים לפגישה ביומן של הקפטניות, ואתם תשתבצו עצמאית לפי החלונות הפנויים. הימים האלו ימים מאוד-מאוד אינטנסיביים לצוות ולכן השעות והימים מוגבלים. אנחחנו מאמינות כי הנושא מספיק חשוב לכולכם כדי למצוא את החלון שמתאים גם לכם. השיחה לא תתקיים בנוכחות הילדימות, שכן לא נדבר עליהם מעל לראשם, לכן השתדלו למצוא סידור עבורם למהלך הפגישה. זו כמובן לא חובה ומי שלא מעוניינים לא חייבים להשתתף.

כל הפרטים ישלחו אליכם בהמשך השבוע בצורה מסודרת :) 

**שבת של מנוחה !**

**צוות גן ילדי הטבע הדמוקרטי**

 

## **שכבת הצעירים**

איזה כיף היה לחזור לגן השבוע! שמנו לב שהילדימות נכנסו לגן בהתרגשות רבה ביום ראשון – ואנחנו התרגשנו לראות כמה הגן כבר חסר להם כשהם לא נמצאים זמן ממושך! נהנינו משבוע נוסף שמשלב גשם ושמש לסירוגין, ושמנו לב להבדלים – קר לעומת חם, אפלולי לעומת מואר, יבש לעומת רטוב, וכמובן – בפנים לעומת בחוץ :)

שמנו לב שיש גשם נעים פחות ויותר – ישנו טפטוף נעים שמדגדג בפנים, וגשם חזק ומרטיב שמשפריץ ולא נעים בכלל כשהוא פוגע בנו! נגענו בברד שהמחנכות הכניסו פנימה, הרגשנו שהוא קריר וצורב וראינו איך הוא נעלם במהירות בידיים שלנו. ומה יש שם במקום? מים! הברד הוא כמו גשם מאוד-מאוד קר!

שמנו לב שהצמחים שבחצר שלנו ממש נהנים מהגשם! זה הוביל אותנו לחזור ולדבר על העצים – התבוננו בתמונות של העצים, זיהינו את השורשים, הגזע העבות והענפים. דיברנו על מה אנחנו נותנים  לעץ ומה אנחנו מקבלים ממנו, בעזרת השיר ["עץ" (דרך הצלילים)](https://www.youtube.com/watch?v=CbW58ratUQo&feature=youtu.be). חשבנו על אילו פירות אנחנו אוהבים, וניסינו לחשוב איך הם צומחים. הכי קל היו התפוזים – על עץ! אמרו הילדימות. חשבנו לנו האם גם תותים צומחים על העץ? למזלנו, אחד הילדימות היה בקטיף תותים וסיפר שהוא קטף את התותים דווקא מצמח שגדל על הרצפה, ולא היה צריך להתמתח למעלה ולנסות לקטוף. את התותים הוא קטף בחממה, ואנחנו שמחנו לגלות שגם בחצר שלנו יש חממה! התיבה השקופה שנמצאת בחצר שלנו הפכה לעת חורף לחממה חמימה בה עשבים נהנים לצמוח, וגם אנחנו ניסינו לזרוק פנימה קצת זרעים של פלפל כדי לראות אם הפלפל יצליח לגדול בפנים!

**מבשלים מרק**

דבר נוסף ששמנו לב אליו הוא עד כמה המשחק הסוציו-דרמטי של הילדימות התפתח בשבועות האחרונים. אחת הפינות האהובות עלינו היא פינת המטבח! החברימות מאוד אוהבים לבשל סעודות דמיוניות, אם בארגז החול, ואם בארגז המטבח. הם לקחו סיר גדול, הכניסו לתוכו שלל ירקות, ערבבו הרבה, ואז הכניסו לתנור (מדף ריק בספריה שלנו, ואנחנו כמובן התמוגגנו מהיצירתיות שלהם). "מה בישלתם?", שאלנו. "מרק!" הם ענו. חשבנו: מה בעצם אנחנו שמים במרק? גזר! אמרו הילדימות. ניסינו להתבונן במרק העדשים שלנו ולראות מה ראובנה, המבשלת החדשה שלנו, שמה בו. מצאנו לא רק גזר ועדשים, כי אם גם בצל, קישואים ותפוחי אדמה. שמענו את השיר ["מה אוכלים היום" של דתיה בן דור](https://www.youtube.com/watch?v=b0YgWML18WI), צחקנו, וניסינו להתאים את השיר למה שאכלנו אנחנו היום בגן.

קראנו ספר חדש: "סבא בישל מרק" מאת נירה הראל, וראינו מה סבא שם במרק שלו, ואיזה כיף להכניס אורחים ולבשל לאחרים. בשבוע הבא נמשיך להתעמק במשפחה שלנו לכבוד יום המשפחה.

בינתיים מחכות לכם בגן ביום ראשון: לא לשכוח להביא סדינים נקיים, בקבוקים מלאים ואת הסקרנות והחברתיות הטבעית שאנחנו כל כך נהנות ממנה!

**שבת שלום חורפית,**

**צוות שכבת הצעירים: חוה, מיכל, שיר, חולוד, בר, רותם ועדי**

 

## **שכבת הבוגרים**

שבוע קריר ומתעתע עבר עלינו בגן, חלק מהימים היו גשומים וחלק עם שמש עדינה ומלטפת.

רגע לפני שנשתף אתכם בעשייה שלנו, נשמח להזכיר שאנחנו מאוד אוהבים לשחק בחצר גם כשקריר ולעיתים הבגדים שלנו נרטבים. לכן, חשוב להכניס לתיק סט בגדים נוסף הכולל גם תחתונים וגרביים שיהיה לנו יבש ונעים כשאנחנו נכנסים לגן. 

אז מה עשינו השבוע ?

**מתנות מהעץ**

בהמשך לחג האילנות, אחרי שהכרנו את כל חלקי העץ חשבנו למה בכלל אנחנו צריכים עצים בעולם? אילו מתנות מביא לנו העץ? בעזרת השיר [עץ / דרך הצלילים קרן שליו](https://youtu.be/CbW58ratUQo) גילינו שהעץ נותן לנו פירות וצל. אבל האם זה הכל? סיירנו בכיתה וחיפשנו האם יש לנו בכיתה עצים? ראינו שהמטבח שלנו עשוי מעץ, השולחן ובית המזרונים. נזכרנו שגם בחצר יש לנו המון דברים עשויים מעץ כמו הקיוסק, הבית, ארגז החול והדפים שאנחנו כל כך אוהבים לצייר עליהם. שאלנו, אילו חיות מתגוררות על העצים? ציפורים, קופים, עצלנים ואפילו חרקים קטנים. בנוסף, המחנכות סיפרו לנו שהעצים מייצרים גם את האוויר שאנחנו נושמים! 

אחרי שראינו שאנחנו צורכים הרבה עצים לשימושים שונים, וכעת כשאנחנו יודעים כמה חשובים העצים בעולם - אנחנו מבינים למה כל כך חשוב לשתול עוד ועוד עצים. 

תהינו איזה ציוד אנחנו צריכים בשביל לשתול? שתיל , מעדר, את חפירה וזוג ידיים כמובן!  אבל היכן אפשר לנטוע עצים? בעציץ או באדמה. רק חשוב לדאוג לו לשמש ומים כדי שיגדל ויתפתח. 

**טבע בגן** 

השבוע חיפשנו אילו דברים יפים אנחנו יכולים לראות בסביבתינו: את הלימונים הצהובים שמקשטים את העץ בחצר, המקלונים שמסתווים בין העלים, הציפורים הקטנטנות שקופצות לנו לכיתה ומצייצות מנגינות נעימות. שאלנו את הילדימות בכל סיום של מפגש אילו דברים יפים הם ראו היום? הזכרנו שכל מה שאנו צריכות לעשות זה לפקוח את העיניים ולהסתכל סביב - מדהים כמה יופי אנו מפספסים. נלמד לעצור, לנשום ולחפש את הטוב והנעים לנו בעזרת השיר הקסום [מי שלא מביט מפסיד / דתיה בן דור](https://youtu.be/2ld48DxIQ_U)

בנוסף, בכל מפגש השבוע ערכנו ניסוי מתגלגל. מה זה אומר? זה ניסוי בו אנו עוקבים ומתבוננים בתהליך מסוים ובודקים מה משתנה מיום ליום. 

בתחילת השבוע, מיששנו וטעמנו צימוקים. סיפרנו לילדימות שצימוקים אלה ענבים שייבשו אותם, השמש הוציאה מהם את כל הנוזלים. למה? ככה הפרי נשמר לאורך זמן וניתן לאכול אותו. אז בדקנו מה יקרה אם נכניס את הצימוקים לתוך צנצנת עם מים, כבר ביום שאחרי שמנו לב שהם התנפחו והפכו שוב להיות שמנמנים כמו הענבים שאנחנו מכירים - הם שתו את כל המים! 

בהמשך, אורטל הביאה לנו המון אצטרובלים ענקיים ויפייפים. אנחנו כבר יודעים שהאצטרובל הוא מעץ האורן, אבל למה הוא משמש? אורטל סיפרה לנו שבתוך כל אצטרובל סגור מסתתרים המון זרעים ושמם צנובר. שלנו ללא זרעים, הם פתוחים לרווחה. תהינו איך זה קרה - אז לקחנו צנצנת, הכנסנו אליה אצטרובל, מילאנו במים, התאזרנו בסבלנות וחיכינו. ביום למחרת כשהגענו לגן ראינו שהאצטרובל שלנו נסגר ופתאום הוא קטן יותר. איך זה קרה? המים נשארו באותו הגובה, האצטרובל שלנו לא שתה אותם אז מדוע הוא נסגר? כדי לענות על זה, שפכנו את המים מהצנצנת וחיכינו שוב בסבלנות. אחרי כמה ימים, שהאצטרובל התייבש לגמרי הוא שוב נפתח! כך גילינו שכאשר האצטרובל רטוב הוא נסגר, וכאשר האצטרובל יבש הוא נפתח. הבנו שבאופן זה האצטרובל שומר על הזרעים מפני הגשם והקור, רק כשנעים וחמים הוא נפתח, הרוח מפזרת את הזרעים באדמה וכך צומח לו עץ חדש :)

לסיום, הידעתם שיש ירקות שממשיכים לצמוח? בכל הכנת מרק או סלט יש לנו הזדמנות לגדל את המזון שלנו, כן גם אצלכם במטבח. השבוע לקחנו בצל ירוק, הרחנו, מיששנו וטעמנו כמובן. ואת החלק הלבן שלו עם השורשים הכנסנו לצנצנת מלאה במים והנחנו אותו במקום מואר. כבר ביום שלמחרת, שמנו לב שהשורשים שלו התארכו ממש ומפלס המים שבצנצנת ירד.

בנוסף, בן השבוע הביא לנו גרעין אבוקדו שהתחיל לגדל בבית. שמנו לב שיצא לו משהו לבן וקטן. מה זה יכול להיות? השורש שלו כמובן! גם אותו הנחנו ליד הבצל הירוק, וכעת אנו מחכים לראות כיצד הם יגדלו :)

**מחכות לשבוע חדש אתכם, עם בקבוקים מלאים וסדינים רעננים!**

**מאחלות לכם סופשבוע פורח ומלבלב,\
מכל צוות שכבת הבוגרים: אורטל, גבי, נופר, הילה, רוני, תמר ושגיא**