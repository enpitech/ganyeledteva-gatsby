---
title: מסביב לעולם - בספינות מדבר ובצוללות
date: "2020-07-25T17:27:19+03:00"
---

**הי לכולם,**

השבוע שכבת הצעירים החלה לשוט על פני המים בסירות וקיאקים, לתפוס גלים עם הגלשן ולצלול למעמקים בעזרת צוללות. בינתיים, שכבת הבוגרים לקחה את הכדור הפורח שלה ונחתה במדבר, שם פגשה ספינות מסוג אחר – ספינות המדבר.

**תיכף נספר לכם על זה, אבל קודם כמה הודעות**:

\- **מגבונים **- תזכורת אחרונה להביא מגבונים עבור חודש יולי. ביקשנו רק חבילה אחת הפעם, אך השבוע מצאנו את עצמנו ללא מגבונים, כיוון שהרבה מכם שכחו. אז הנה תזכורת נוספת.

\- **יצירת קשרים**: עוד מעט אנחנו נפרדים מחלק נכבד מילדי וילדות הגן שלנו שעוברים לגנים עירוניים. רובכם כבר קיבלתם שיבוצים, ואנחנו ממליצים בחום לברר מי שובץ לגן שלכם, ולהתחיל לייצר מפגשים יזומים עם החברים שיעלו לגן החדש. גם אם אין ילדימות מהגן שלנו איתכם, נסו למצוא בקבוצות הפייסבוק של השכונות חברים חדשים, והתחילו כבר עכשיו להפגיש בין הילדימות. ההכרות בין הילדיים תהווה עוגן חשוב בימים הראשונים בגן, בהם הרוב חדש וזר.

**שבוע נהדר,**

**אחינועם וצוות גן ילדי הטבע הדמוקרטי **<br/>

## שכבת הצעירים

השבוע נכנסו לקיאקים, סירות, ספינות וצוללות, ויצאנו אל הים, ואפילו קצת עלינו על גלשנים ותפסנו גלים! אך לפני שנספר לכם בהרחבה על השבוע שלנו, יש לנו הודעות קצרות:

\- **שמיכות**: שמתם לב בודאי ששלחנו ביום חמישי עם הסדינים גם את השמיכות, הרגשנו שמגיע להן רענון כביסה לקראת השבועות האחרונים של השנה. לא לשכוח להחזיר אותן יחד עם הסדינים מחר!

\- **קיץ**: השבוע צפוי להיות חם במיוחד. לא לשכוח בקבוקי מים מלאים בבוקר, ובגדים קצרים ומאווררים.

\- **נגמלים חדשים**: הילדימות המתנסים בשירותים או נפרדו רק באחרונה מהחיתולים עוד פחות מורגלים בהתמודדות עם בגדים בזמן השירותים. אנחנו כמבוגרים ננסה מצידנו להקל עליהם בבגדים אותם נוח לפשוט וללבוש, ושאינם מפריעים להם בזמן עשיית הפיפי. כך עדיף לא לשלוח אותם בשמלות או חולצות ארוכות מדי שלעתים טובלות בשירותים או בזרם הפיפי. גם בבחירת המכנסיים, חישבו על מכנסים שנוח יחסית לילדימות ללבוש בעצמם – רחבים יחסית, ולא טייץ צמודים.

**ועכשיו לשבוע שלנו!**

השבוע יצאנו לחקור את הימים באמצעות כלי תחבורה שונים ומשונים – גלשן שתופס גלים, סירת מפרש שתופסת רוח, קיאק או קנו שהמשוטים שלהן דוחפים את המים עצמם, וצוללת שיורדת למעמקים ואפשר לתצפת על החיים מתחת למים בעזרת החלונות שלה.

באחד הטיולים היומיים שלנו בים, פגשנו סירות ארוכות וצרות, בהן אפשר לשבת רק עם רגליים קדימה! הרי זה הקיאק. איך מניעים אותו? ניסינו לדחוף עם הידיים, אבל זה לא היה פשוט, והתנועה הייתה חלשה מאוד. מה יוכל לעזור לנו? בתוך הסירה גילינו מן מקלות ארוכים שכאלה, משוטים. התיישבנו זה מאחורי זה או במרחקים גדולים זה מזו, כדי לא לפגוע אחת בשני עם המשוט. הנענו את המשוט בתנועות מעגליות מצד לצד, ושמנו לב שפעם אחת המשוט במים ופעם באוויר. הוא דוחף את המים אחורה וכך מניע את הסירה קדימה. זה לא קל ודורש עבודה קשה של פלג הגוף העליון. כשאנחנו לבד אנחנו עושים את כל המאמץ, ומניעים את המשוט למעלה ולמטה מצד לצד, אבל בקנו גדול יותר אפשר לחלוק את המאמץ – אם אנחנו מצליחים לעבוד יחדיו בקצב אחיד! השתמשנו [בשיר](https://open.spotify.com/track/3ozOIaRTyq7UcMncohnPow?si=4mj-cc7zTX2DP4oLDCaw7g) כדי לשמור על קצב, ויצאנו לדרך…

כשנענו עם הגלילים במרחב, זה אילץ אותנו לחשוב יותר על הסביבה שלנו: הגלילים ארוכים מאוד והחלל מוגבל. איך אנו זזים מבלי לפגוע בחברימות? מסתכלים טוב טוב סביב, מתכננים את הדרך שלנו ומתקנים אם פתאום אנחנו רואים שעומדת להיות תאונת סירות! לבסוף יצרנו מסלול גלילים מאתגר במיוחד שדרש קפיצה,הליכה בפיסוק, וצעדים גדולים.

**הגלשן שלי**

> "שוב אנחנו מתגלשים,
>
> רוכבים על הגלים.
>
> הנה בא עוד גל גדול,
>
> זהירות רק לא ליפול"

([הגלשן, דני סנדרסון](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwiO-8GHz-jqAhVUfMAKHXXWDckQwqsBMAB6BAgKEAQ&url=https%3A%2F%2Fwww.youtube.com%2Fwatch%3Fv%3DCOrqhqIcEuI&usg=AOvVaw0d3o5lvM8ILgO_b07lcSai))

את הקיאק הנענו באמצעות משוטים, בסירת מפרש הרוח נושב, מותח את המפרשים ודוחף קדימה. מה עוזר לגלשן לנוע? גל גדול!

את הגלשן הארוך הנחנו על החול החם, קפצנו עליו והתאמנו בעמידה יציבה, עם ידיים לצדדים לאיזון. התכופפנו ועמדנו מבלי ליפול. אחר כך הכנסנו את הגלשן למים וגילינו שזה לא כל כך פשוט כי הגלים מזיזים ומניעים אותו. התיישבנו עליו, כמה נעים לנוע על הגלשן - הוא מתנדנד מצד לצד. כשהרגשנו בטוחים, נשכבנו על הבטן ועשינו תנועות חתירה עם הידיים. הגלשן התקדם לו והתרחק מהחוף. ישבנו והמתנו לגל וכשהוא הגיע נעמדנו בזהירות והגל לקח אותנו חזרה לחוף .

**צוללת צהובה**

אחרי שגילינו דרכים רבות לשוט על פני המים, רצינו גם לנסות לצלול ולראות מה יש מתחתיהם? איך נעשה זאת? בעזרת צוללת! היא יורדת מטה עמוק מתחת למים, היא אטומה והמים לא נכנסים פנימה, ואפשר להציץ החוצה באמצעות החלונות השקופים שלה, ולראות את הדגים ושאר יצורי המים חולפים על פנינו. בשבוע הבא נדבר עליהם הרבה!

אבל בינתיים סיפרנו על איש זקן אחד, בעירי שעל החוף, "שבנה לילדים מעין צוללת גמדים". הילדים מאוד הסתקרנו: למה הוא עשה את זה? מה הם עשו עם הצוללת הזו? ומאוד התרגשו לצאת בה לטיול במעמקי הים! אחרי ששמענו את הסיפור, גם השמענו את השיר ורקדנו לצליליו, לפעמים [בעברית ](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwijiYu4y-jqAhUKfMAKHbRGAssQyCkwAHoECAoQBA&url=https%3A%2F%2Fwww.youtube.com%2Fwatch%3Fv%3DJcwmb3JcCqw&usg=AOvVaw1vRGfPJinfUIwpVSP8cD1m)ולפעמים [באנגלית](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwihys_hy-jqAhUbEcAKHTH2CscQyCkwAHoECBUQBw&url=https%3A%2F%2Fwww.youtube.com%2Fwatch%3Fv%3Dm2uTFF_3MaA&usg=AOvVaw1F027PUhXCfdShLfi7MwH4).

**ים בבקבוק**

השבוע עשינו ניסוי קבוצתי מהמם, וניסינו ליצור ים משלנו בבקבוק! לכיתה נכנס מגש עם מרכיבים שונים. הילדימות תמיד בהתרגשות כשמגש נכנס לכיתה, כי הם יודעים שמשהו קסום הולך לקרות. בפעילות זו למדנו ששמן ומים לא מתערבבים, שאגוז צף ולא שוקע, ושצבע מאכל כחול הופך את המים לים בין רגע.

הילדימות מילאו בקבוק בשליש מים, טיפטפו פנימה צבע מאכל שברגע הפך הכל לכחול. את השמן הוספנו לאט לאט וראינו איך נוצרות בועות מהממות. קצת ערבבנו, וראינו שלא משנה כמה אנחנו מערבבים, בסוף נוצרות שתי שכבות נפרדות - אחת של מים כחולים והשניה של שמן שקפקף וצהבהב. בסוף הוספנו גם אגוז, כי כל ים צריך איזו סירה נחמדה שתשוט עליו. דאגנו לסגור את הבקבוק היטב והנענו אותו לאט מצד לצד. ראינו שסירת האגוז הקטנה שלנו מצליחה לצוף על הגלים ולנוע מצד לצד יחד עם השמן – לא משנה כמה סוער הים שלנו!

**בקיץ יש**

בשבוע שעבר סחטנו לנו תפוזים בהנאה – אבל ההנאה הכי גדולה הגיעה השבוע כשטעמנו את עמל כפינו. מיץ התפוזים הוקפא בגביעים קטנים, וכשהיה לנו הכי חם, יכולנו ללקלק בהנאה קרטיבים מתוקים ומרעננים! אנחנו כבר עמוק בתוק הקיץ, והילדימות יודעים לזרוק בעצמם כבר הרבה מאוד דברים שיש בקיץ ולספר מתי היו בבריכה ובים ומה אכלו ועשו שם...

> "אבטיחים ומלונים,
>
> ענבים,
>
> וים.
>
> בריכת שחייה,
>
> בגדים קצרים,
>
> והרבה גלידה!"

[("בקיץ יש", חיה שנהב)](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwiO4u6ozejqAhUTecAKHc6HCcwQwqsBMAB6BAgKEAQ&url=https%3A%2F%2Fwww.youtube.com%2Fwatch%3Fv%3DIoTMCMWLu48&usg=AOvVaw2zfA2JK3Y9y1q0vbmql-v_)

**שיהיה לכולנו שבוע נהדר,**

**צוות שכבת הצעירים: אורטל, מיכל, ימית ואלינור<br/>**

## שכבת הבוגרים

הכדור הפורח שלנו הנחית אותנו השבוע במדבר! מיד כשנחתנו עטף אותנו גל חום חולי וגרגירי -הסתכלנו סביב וניסינו להבין איפה אנחנו: מה יש מסביב? ראינו שיש מעט צמחייה והמון חול, ואחד החברים אמר שהוא רואה מסביבו המון גוונים של זהב צהוב חום וכתום. אנחנו במדבר! פגשנו גם את החיה המיוחדת "ספינת המדבר", ואת הקקטוסים, וניסינו להבין מה עוזר להם לשרוד במדבר. ואז המדבר הגיע עד לגן שלנו: צבענו בצבעיו, בנינו אוהלים וחצבנו בסלעים. בשבוע הבא, נעמיק ונלמד גם על אורח החיים של אנשים במדבר.

**כרגיל, נפתח בהודעות**:

\- **בקשה**: אם יש לכם בקבוקונים קטנים ושקופים (לא מזכוכית) לצורך פעילות מדברית, נשמח לקבל :)

\- **מסיבת הסיום**: לצערנו, בשל הקורונה ולאור ההגבלות המשתנות מיום ליום, לא נוכל לקיים מסיבת סיום משותפת, אבל כידוע לכם אנחנו אוהבים למצוא בכל מגבלה הזדמנות. חשבנו רבות על מסיבת סיום לשכבת הבוגרים, כזו שתתאים לתקופת הקורונה אבל גם תאפשר לילדימות אפשרות לסיים את תקופת גן ילדי הטבע בדרך סמלית ומשמעותית בחיק המשפחה. הקונספט שחשבנו עליו הוא סיור בשכונת הגן תוך כדי ביצוע משימות הקשורות לפרוייקט האקלים שלנו – קצת בסגנון המרוץ למיליון.

אז איך זה ייראה?

**המסיבה תתקיים ביום חמישי 6.8.20 בין השעות 17:00-18:30.**

_**ביום זה שכבת הבוגרים תסיים עד השעה 16:00, כדי שנוכל להתארגן**_.

כל ילד/ה יגיעו בשעה אחרת לגן לקבל את המשימה הראשונה. (שבוע לפני נעדכן בפרטים המדוייקים - שעות הגעה, מיקומים וכו'). כל משפחה תקבל רמז לתחנה הבאה, ובכל תחנה תחכה לכם הפתעה או משימה. בסך הכל יהיו 8 תחנות, כולן בשכונה שלנו. כל הרמזים, הפעילויות וההפתעות קשורות לפרויקט האקלים שלנו, כך שהילדימות יוכלו להוביל את המסע כמעט לבד. בסיום המסע תגיעו לנקודת הסיום שם תחכה לכם מתנה אישית לכל ילד/ה.

בשל ההגבלות, לא יתקיים בשום שלב מפגש משותף לכולם והפרידה תיעשה בעצם בצורה של סיור משפחתי - כל משפחה והילד/ה שלה. הסיור בנוף הגן, תוך חיזוק הילדימות שיוכלו להוביל אתכם במשימות שהם מכירים, יביא לסיומו את פרוייקט סוף השנה שלנו – "מסביב לעולם".

**ועכשיו בחזרה למדבר שלנו:**

את המסע למדבר התחלנו כהרגלנו בכדור הפורח שלנו. נחתנו, ירדנו ודרכנו על אדמה לוהטת ושקענו בחול רב. ניסינו לברוח מהחול החם אבל הוא היה בכל מקום! לפתע הופיעו להם כמה גמלים נחמדים שממש רצו לעזור לנו והציעו לקחת אותנו על גבם לסיור במדבר.

קפצנו על ההצעה ועלינו על הגמלים, הגמל היה גבוה וישבנו בין שתי דבשותיו.

"אנחנו לא כבדים לך?", שאלנו.

"לא, הדבשת שלי עשויה משומן וזה מרכך את הגב שלי. השומן גם מבודד את החום ומונע ממנו להיכנס לגוף שלי”.

"ואיך לא חם לך ברגליים?", שאלנו.

"הרגליים שלי נורא גבוהות, הן רחוקות מהחול הלוהט, ועל כף הרגל שלי יש ציפוי עבה שעוזר לי ללכת על החול הלוהט".

הגמל גם סיפר לנו שיש לו ריסים ארוכות מאוד שמגנות עליו מסופות החול. תודה רבה לך גמל על הסיור! ניפגש בפעם הבאה!

כשיצאנו לחצר היה לנו נורא חם. נכנסנו לארגז החול האהוב ושם אחד החברים הציע רעיון: למה שלא נבנה פה אוהל? איך נבנה, שאלנו? מהר מאוד חזרו החברים עם גלילים ארוכים, חפרו בור בארגז החול, שם נעצו את קצה הגליל וכיסו טוב טוב בחול, הידקו ושפכו מים כדי שיחזיק ומהר מאוד הפך ארגז החול שלנו לאוהל במדבר, החברים פרסו שם בד, הדליקו מדורה, והתחילו בבישולים ובעיסוקים. אחרי כמה ימים יצאנו לחצר, וגילינו אוהל שחיכה לנו על הדק! מהר מאוד נכנסו כל החברים לתוכו ובשביל להתרענן שתינו גם תה קר עם נענע. את פעילות החצר שלנו ליוותה השבוע מוסיקה שהכניסה אותנו [לאווירה מדברית](https://open.spotify.com/track/4xeeEfVc0Zsh10VDBTvnTJ?si=hCFEQQ3uQjyE97u2OaxfEw).

**לחצוב בסלע**

אחרי השיח שלנו על סלעי המדבר השתמשנו בחימר כדי ללמוד על יובש, על ספיחת מים והתאדותם. קודם כל הרטבנו חימר במים וראינו שהוא נהיה רך יותר ומלכלך יותר – ממש בוץ. הכנו ממנו חתיכות קטנות, גדולות ובינוניות שנראו ממש כמו סלעים קטנים ולבסוף ערמנו את כל החתיכות והסתרנו בהן חפצים שונים. מה עשינו עם זה, אתם תוהים? הוצאנו לחצר והנחנו בשמש. אחרי זמן מה הוא התקשה, המים התאדו מהחימר ממש כמו שהם מתאדים במדבר, והחימר הפך להיות סלע גדול וקשה.

מה עשינו בסלעים אלה? לקחנו כלים שונים ודפקנו בעזרתם על החימר, וממש חצבנו בו. בהתחלה היה קשה לדפוק בחפץ כל כך קשה, אך הילדימות מאוד נהנו, וחילצו לבסוף את כל החיות שהחבאנו בחימר. במהלך החציבה ראינו שכשאנחנו דופקים בחימר הוא מתפורר והופך לחול אז המשכנו לפורר עד שחלק מהחימר הפך לחול שהוספנו לארגז החול. החברימות שאלו מה יקרה לחימר אם שוב נוסיף לו מים. יצאנו לחצר ומילאנו פיילה במים, הנחנו בתוכה חימר וישר ראינו איך השכבה החיצונית שלו מתרככת והמים נצבעים בחום. גושי החימר הפכו להיות אבנים חמות מעל מדורה ותבשיל בתוך סיר - נורא מעניין היה לראות איך כל ילד הפך את זה לרעיון יחודי משלו.

**גוונים של מדבר**

הצבע הצהוב סנוור אותנו כשנחתנו במדבר, אך לאט לאט גילינו עוד צבעים וגוונים. לקחנו דף ענקי ותלינו אותו על הקיר, הנחנו על הרצפה כלים עם צבעי גואש. אילו צבעים חיכו לנו שם? המון גוונים של מדבר! צהוב, זהב, כתום, חום בהיר ועוד... חלק מהילדים צבעו בידיים ואחרים בספוגים, והתוצאה הייתה נפלאה: הרים נצבעו להם על גבי הדף, החברימות צבעו, התלכלכו ונהנו מאוד מהיצירה, ולבסוף תלינו את ההרים בחצר והרגשנו ממש כמו במדבר.

**קוצני ומדברי**

מי מכיר את הקקטוס? הרבה מהחברימות רצו לשתף אותנו בידע הרב וזה היה כלכך כיף לשמוע את התשובות:

"זה קוץ", "זה צמח שמצמיח קוצים", "זה צמח דוקרני מאוד שמגן על הארמון", ועוד המון תשובות מעולות. איפה הצמח הזה צומח? "במדבר!", ענו החברימות, "הוא לא זקוק להרבה מים". הכנו קקטוסים משלנו: לקחנו קלקר ונעצים, והתאמנו בנעיצה בקלקר תוך שאנו נזהרים על האצבעות. ואחרי שהכנסנו המון קוצים, הגיע הזמן להוציא אותם! זה היה מאתגר למשוך אותם מהקלקר, עשינו באצבעות תנועת פינצטה ומשכנו אותם ממגש הקלקר.

**אין חגיגה בלי עוגה**

המון מזל טוב לעומר זלצמן ונועה פרידלנד שחגגו השבוע יום הולדת! היה לנו ולחברימות המון כיף לחלוק איתכם את המסיבה ואת הריקודים! הייתם מאוד חייכנים ומצחיקים. תודה רבה על הקאפקייקס הנפלאים!

**מאחלים לכם שבוע שמח!**

**צוות שכבת הבוגרים: חולוד, תמר, זיו וטניה**
