---
title: מסלולים ובחירות
date: 2024-03-01T11:46:21.039Z
---
2 הודעות בטרם נעבור לעדכון:

1. **הרצאה בנושא דיאלוג וגבולות**: ביום שני ה-4.3.24 תתקיים הרצאה של עומרי בנושא שמעסיק הורים ואנשי חינוך רבות. מהו גבול? איך נקבע אותו ואיך נציב אותו? ואולי יש דרך טובה יותר להגדיר אותו? ההרצאה תתקיים ביום שני, בשעה 20:00 בזום.
2. **פורים**: נשלח אליכם מייל בנושא פורים. עבור ילדים בגיל הרך זהו חג מאוד מבלבל במקביל להיות חג מאוד מרגש. הצבעוניות, הרעש, האנשים המחופשים יכולים להלחיץ הרבה מאוד ילדימות, ולכן בגן שלנו אנחנו אוהבות לעשות אותו יחסית "בקטנה". החגיגה עצמה תתקיים ביום חמישי ה-21.3.24. הילדימות יוכלו להגיע מחופשים בבוקר, ובהמשך היום נפשוט את התחפושות ונחזור בהדרגה ליום רגיל בגן. חשוב לשים לב בתחפושות: בחרו תחפושת נוחה ונעימה, והימנעו מאביזרים שימנעו מהילדימות משחק חופשי (במיוחד אביזרים שחשוב לכם שלא ילכו לאיבוד). אם הבאתם אביזר, הקפידו לכתוב עליו שם!
3. **חופשת פורים**: 22.-25.3.24.

**שבת חורף נעימה,**

**עומרי, אחינועם וכל גן ילדי הטבע הדמוקרטי**



## השכבה הצעירה

גם השבוע המשכנו והעמקנו בבית ובמשפחה שלנו- דיברנו מעט על מי מביא.ה אותנו בבוקר לגן? ומי אוסף אותנו אחה״צ? ואיך אנחנו מגיעים בבוקר לגן? באופניים, אולי ברגל או בכלל בעגלה? ולמי מהחברימות יש כלב בבית? או אולי חתול? מה עם תוכי או בכלל דגים צבעוניים באקווריום? המשכנו ומיינו את המשחקים שלנו למשפחות וסוגים- את הלגו לצבעים ואת החיות לקופסא המתאימה! ראינו איך הילדימות ממש נהנים לקחת חלק בסידור המשחקים בכיתה ובחצר ויודעים כבר לאן כל משחק שייך! סידור החצר הפך להיות משימה שהילדימות כבר ממש לוקחים חלק בה! הכדורים, המכוניות, כלי ארגז החול והקוביות, התרגשנו לראות איך פעולת המיון הפכה להיות משחקית ומעניינת עבורם!

**רכבות ומסלולים**

בשבועות האחרונים השמש יצאה אלינו ומפנקת אותנו בימים חמימים ונעימים, החצר מזמינה ונעימה, הדשא והדק כבר לא רטובים והחול חמים ונעים! לדק שלנו הבאנו ארגזי קרטון וארגזי פלסטיק אותם הפכנו לקרונות רכבת והילדימות המתוקים נהנים לתפוס מקום בתוך הרכבת שיצרנו! כל מה שצריך לעשות הוא רק לשיר ״כבר סידרנו הרכבת״ ומיד החברימות תופסים מקום ברכבת! כשלא נותרו מקומות ממש אפשר לראות אותם כבר מרוקנים ארגזים כדי להצטרף לנסיעה! 

התחלנו גם לייצר מסלולים - למשל מהבקבוקים שלנו! מסדרים את הבקבוקים בשורה ארוכה, והילדימות מנסים ללכת כאשר כל רגל מצד אחר של שורת הבקבוקים! הבקבוקים בדיוק בגובה שטיפה מאתגר אותנו, אבל אנחנו לגמרי מסוגלים לו! והילדימות כל כך אוהבים את המסלול, עד כי החלו לייצר מסלולים משל עצמם, למשל בעזרת כלי המטבח שלהם, קוביות החצר ועוד!

**חימר חימר**

בהמשך לשכלול מיומנויות והעמקה בחומר עליהם סיפרנו בשבוע שעבר- השבוע העמקנו ותרגלנו גם את העבודה שלנו בחימר! החימר הוא חומר שמלווה אותנו לאורך כל השנה, בכל שבוע אנחנו מצליחים להכיר בו עוד תכונות ולפתח ולשכלל בעזרו עוד ועוד מיומנויות מוטוריות וחושיות! אז מה עשינו השבוע? התחלנו בלהוציא את גוש החימר ולחלק לילדימות, נגענו ומיששנו. דיברנו על התחושה- האם הוא חם או קר? רך או קשה? יבש או לח? מלכלך את האצבעות? איך מתנקה? בהמשך קרצנו עיגולים קטנים ועיגולים גדולים, ואחרכך טיפטפנו מעט מים! מה קרה לחימר?! הוא התרכך ונמרח! האצבעות התמלאו בבוץ החימר והכל נשטף במים בכיור! לבסוף ניקינו את השולחן יחד, החברימות קיבלו סמרטוטים קטנים לחים וטפטפנו מעט מים על השולחן. בתנועות ישרות ומעגליות ניקינו את השולחן שלנו מכל החימר:)

**יום הולדת הנה בא**

השבוע חזרנו לחגוג ימי הולדת בגן! איזה כייף! עוד לא יצרנו איתכם קשר בנוגע לחגיגת יום ההולדת? אל דאגה! לא שכחנו:) בהמשך תקבלו הודעה מהקפטנית לקביעת חגיגת יום הולדת בגן! מזכירות שנשלח אליכם.ן מייל בנושא עם כל ההסברים לקראת חגיגת יום ההולדת בגן שלנו. אנחנו אמנם לא ממש קרובים לחלק מימי ההולדת, אבל נזכיר שלילדימות זה לרוב לא מאוד משנה: זו הזדמנות לחגוג, ואם כבר חגגתי? אז החגיגה כפולה! למעשה, יום ההולדת עצמו הוא לעתים רבות יום רגיש, שכן הילדימות מגיעים מלאי התרגשות מהבית, והכלה של חגיגה נוספת גם בגן דווקא קשה להם יותר ביום זה! אל דאגה, לא שכחנו אתכם!

ניפגש ביום ראשון- לא לשכוח בגדים ספייר, סדינים נקיים בקבוקים מלאים ורביעיית מגבונים לחודש מרץ!!

**שבת מנוחה,**

**צוות השכבה הצעירה - הילה, נגה, יהודית, נעמי, שירז, גבי, ענבר, ואלמוג**

## השכבה הבוגרת

השבוע עברנו להעמיק את השיח על עצמי ועל הבחירות שלי, בעקבות שיח הבחירות שהיה סביבנו כל השבוע. בכל שלב ביום אני בוחרת כיצד להתנהג, מה לומר, מה לעשות. איך הבחירות שלי משפיעות על היום שלי?

יש גם דברים שאנחנו יכולים לבחור בהם, ודברים שבהם אנחנו לא בוחרים. בגן אנחנו אוהבות לתת בחירה גם איפה שלכאורה אין בחירה. למשל - אני צריכה עכשיו להיכנס לגן, אבל איך אני נכנסת זו הבחירה שלי: אפשר לבחור להיכנס בקפיצות כמו ארנב, או בזחילה ושאגות של אריה. אפשר לבחור להיכנס לבד או עם חברה, בכוחות עצמי או בעזרת מחנכת. אפשר להיכנס בחיוך, ואפשר להיכנס בבכי.

דוגמה לאופן שבו אנחנו אוהבות להכניס לסיטואציית הפרידה את הבחירה היא הדחיפה החוצה. בסיטואציה שהיא לכאורה נטולת בחירה, אנחנו נותנות לילדימות קצת שליטה בחזרה - שליטה ברגע הפרידה וגם באופן הפרידה. בעצם כשהם "דוחפים את אבא לעבודה", אנחנו מעבירים לידיהם את הכוח להיות אלה שעושים את הפרידה, קובעים את הרגע שבו היא מתקיימת וגם נותנים להם הרגשה שהכוח שלהם מניע אתכם (ולכן, בפעם הבאה שדוחפים אתכם, היכנסו לתפקיד, והידחפו רחוק והיטב! את השלום והחיבוק נעשה לפני, וכך באמת נעביר לילדימות את השליטה ברגע הפרידה).

איפה עוד אני בוחרת? אני בוחרת היכן אני משחקת בחצר - בארגז החול, בדוכן או בבית ההוביט? אולי אצטרף לעבודה בגינה? האם בכלל אני רוצה לפתוח את היום שלי בחצר או בכיתה?

בשבועות אחרי שחזרנו מהמקלטים, רצינו לייצב הרגלים (וגם היו לא מעט ימים קרים וגשומים), והבקרים שלנו נפתחו בתוך הכיתות. אבל עכשיו אנחנו כבר זוכרים מחדש איפה כל דבר נמצא, בטוחים מאוד בעצמנו, מכירים את סדר היום ואת הכללים של כל כיתה וחצר. ומזג האויר השבוע היה נפלא :) לכן ראיתם בבקרים האחרונים שאנחנו כבר משוטטים בחצר. וכאן הילדימות יכולים לבחור האם הם רוצים לפתוח את היום בפנים, או בחוץ?

**בחירות בבופה**

איפה עוד אנחנו בוחרות? בשולחן האוכל! כולנו חייבים לאכול, כי כידוע, האוכל הוא הדלק של הגוף שלנו, ואנחנו צריכים אותו בשביל שיהיה לנו כוח לעשות הרבה דברים כיפיים! אבל מה אני בוחרת להכניס לגוף שלי? האם אני אוהב מלפפון, או עגבניה? פלפל צהוב או אדום? בהדרגה נכנס לשכבת הבוגרים ה"בופה":

כל ילד.ה ניגש.ת בתורה/ו לשולחן העמוס כל טוב, בוחר.ת את צבע הצלחת שלי, ואז מבקשת מהמחנכת את מה שאני רוצה לאכול. אנחנו תמיד מתחילות בירקות, כדי שכולנו נקבל קצת ויטמינים, אבל כל אחת בוחרת אילו ירקות ייכנסו לה לצלחת. אפשר לאכול עם טחינה או בלי, להכין לי כריך מהמטעמים בצלחת או לאכול כל דבר בנפרד. המון בחירות יש בארוחת הבוקר!

**בחירות אישיות**

שיח הבחירות מספק לנו גם הזדמנות להתעמק בבחירות שאנחנו לפעמים פחות מודעים להן, ולהציף אותן אל פני השטח. למשל, אני בוחרת להשתתף במפגש, ואני יכולה גם לבחור לא להשתתף במפגש. לפעמים הבחירה היא ברורה ופשוטה - יש ילדימות שמצהירים בוקר מסויים: "אני לא רוצה להיות במפגש". ואתם יודעים מה? זה גם בסדר גמור! (כמובן, אם נראה מגמה עקבית, ננסה לרדת לסוף העניין, אבל לפעמים פשוט לא מתחשק לי עכשיו לשיר ולרקוד, ואני מעדיף להתרוצץ בחצר או לשבת ללוש גוש חימר רך וקריר).

לפעמים הבחירה היא פחות טריוויאלית. למשל, אם אני בוחרת להיות במפגש, אני בוחרת לקבל עליי את הכללים של המפגש. אם בחרתי להפריע לחברים שלי במפגש, לא אוכל להמשיך להיות בו גם זו סוג של בחירה - לפעמים זה פשוט אומר שאני לא רוצה להיות במפגש. אנחנו מצידנו, מזכירות בתחילת המפגש שכל מי שרוצה להשתתף במפגש, בוחר בזה, ובמקביל אנחנו בוחרות לעמוד בכללי המפגש - מין הסכם שכזה. אני גם בוחרת איך אני מדברת לחברימות שלי - הרי יש המון דברים שאפשר להגיד בצורה נעימה, או לא נעימה.

בשלב הזה של השנה, הילדימות כבר יודעים לפתור הרבה בעיות גם בלי דחיפה/חטיפה/מכה/נשיכה. כשאני ממש רוצה משחק אבל הוא אצל מישהי אחרת, אני יכול לחטוף לה את המשחק או לחשוב על פתרון אחר ולהציע אותו - זו הבחירה שלי. אבל לבחירות שלי לפעמים יש השלכות. למשל - אם חטפתי את המשחק אולי אצטרך להחזיר אותו, ולא ברור מתי אקבל אותו בחזרה. אבל אם הצעתי פתרון של לשחק יחד, אולי לא אוכל להחליט בדיוק איך משחקים…

**בחירות בקלפי**

לקראת הבחירות שנערכו לרשויות המקומיות, גם אנחנו תרגלנו קלפי בגן! הבחירה הראשונה שלנו: איזה שיר נוסיף למפגש? [בייבי שארק](https://www.youtube.com/watch?v=XqZsoesa55w), או [נם לו האריה](https://www.youtube.com/watch?v=R81J666zXJ8)? התחלנו מלהכין את הקלפי שלנו: קישטנו ארגז עם חריצים בהמון מדבקות צבעוניות, שיהיה לנו יפה בעיניים! את הארגז הנחנו מאחורי "פרגוד" (נטע שמחה להציע את השמיכה הענקית שלה!). לצידו הנחנו הרבה פתקים עם ציורי כריש, והרבה פתקים עם ציורי אריה. אחד אחת הילדימות נכנסו מאחורי הוילון, התלבטו והתלבטו ולבסוף בחרו בפתק! אחרי שכו-ל-נו בחרנו פתק ושלשלנו לקלפי - רק פעם אחת! - הבאנו את הקלפי למרכז המעגל שלנו, מיינו יחד את הפתקים, והתחלנו לסדר ולספור אותם. "כריש", "כריש", "אריה", "כריש", "אריה"... כשסיימנו לסדר ולספור ראינו שהטור של הכרישים הרבה יותר ארוך! אספנו את כל הפתקים, פינינו את רחבת הריקודים, והשמענו "בייבי שארק" בהתרגשות רבה!

בשבוע הבא נמשיך בשיח הבחירות שלנו ובהדרגה נתחיל להתכונן לפורים!

ניפגש ביום ראשון - לא לשכוח בגדים ספייר, מגבונים לחודש מרץ, סדינים נקיים ובקבוקים מלאים!

**שבת מנוחה,**

**צוות השכבה הבוגרת: חוה, רוני, לילה, מיכל, מייקי, נגה, עמנואל ולין**