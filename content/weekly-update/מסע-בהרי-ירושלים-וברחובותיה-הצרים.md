---
title: מסע בהרי ירושלים וברחובותיה הצרים
date: '2021-05-06T20:38:22+03:00'
---
שבת מנוחה  לכולם,

1. **כניסת הורים בבוקר וסוף יום**: לאחר מחשבה מרובה והתעייצויות עם קולגות, הבנו כי הכי נכון יהיה להשאיר את המצב כמו שהוא עכשיו. השנה כבר לקראת סיום ואנחנו לא רוצים לבצע שינוי וטלטול נוסף עד שהגענו לאיזון ויצרנו לילדימות הרגלים בהם הם מרגישים בטוחים. אנחנו מבינות את הצורך שלכם לדעת קצת יותר על חוויית הילדימות בגן, וכן מנסות להתאים את עצמנו כך שנוכל לתת לכם עדכוני סוף יום עמוקים ותדירים יותר. 
2. **גן אחרי הגן**: אנחנו בכל זאת רוצים לאפשר לכם לחוות קצת את הגן דרך העיניים של הילדימות, ולכן אנחנו מחזירים את "גן אחרי הגן". הפעם נוכל להזמין יותר ילדימות מכל קבוצה, כך שתוכלו ממש להנות יחד ולראות את הילדימות משחקים בקבוצה. במהלך השבוע הקרוב תישלח אליכם טבלה לרישום לגן אחרי הגן - ממליצות בחום למי שעוד לא התנסו בכך! הסיור בגן יחד עם הילדימות מאפשר לכם לגלות יחד איתם את הפינות והמשחקים האהובים עליהם. 
3. **שבועות**: ביום חמישי נקיים בגן מסיבת תבואות של שבועות! מה זה אומר? אתם לא צריכים להביא טנא וכו׳, אבל כן נבקש מכל משפחה להביא 2-3 פירות/ירקות שהילד/ה שלכם אוהבים במיוחד. אנחנו אוספים את כל מה שהבאתם ופותחים דוכן לילדימות בו כל אחד/ת בונה לעצמו/ה את הטנא שלהם :)  חשוב להדגיש כי אנחנו לא מדברות על מוצרי חלב בהקשר לחג השבועות אלא מתמקדים בפירות ובירקות, ונבקש לא להביא מוצרי חלב לחגיגה. כדאי לבוא בלבן כי זה יפה וחגיגי! 
4. **מגבונים**: שמתם לב שהתחיל חודש חדש? מזכירות להביא מגבונים, ילדימות עם תחתונים חבילה אחת, ילדימות עם חיתול - 2 חבילות. 
5. **פורום הורים בנושא מעבר לגן עירוני**: מזכירות כי הפורום ייערך ביום שלישי 25.5 ב-20:00 בזום. 
6. **הרצאה בנושא ערכי הגן**: סיימנו את כל השיחות האישיות ואני יודעת שחלק מכם הופתעו לשמוע מה הילדימות שלכם מסוגלים ויודעים לעשות בגן. אתם רוצים לדעת איך בדיוק אנחנו עושים את זה? זה ממש פשוט, כל הסוד הזה טמון ב-5 ערכי הגן שלנו. בעבר ההרצאה התבטלה בשל מיעוט נרשמים, אך אם אתם בעניין, שלחו הודעה למייל של הגן, אם יהיו 15 נרשמים, נקבע לה מועד חדש.

**שיהיה לכולנו שבוע מהנה ורגוע,**

**אחינועם וכל צוות גן ילדי הטבע הדמוקרטי**

## שכבת הצעירים

על שכבת הצעירים עבר שבוע מלא במסעות וכיף. לאן נסענו? 

אחרי ההודעות תגלו :)

* **שמות**: מזג האוויר התחמם והסנדלים באו לבקר בגן, מזכירות שמות על כל ציוד חדש של הילדימות כדי שנוכל לשמור על הדברים ביחד :)
* **נוהל יום א׳**: לא לשכוח סדינים רעננים ובקבוקים מלאים!

השבוע בגן ביקרנו בירושלים, איך הגענו לשם?

# **רכבת לירושלים**

ארזנו תיק יחדיו וחשבנו מה נכניס אליו. החברימות לא שכחו הרבה מים, והציעו להביא גם צידה לדרך. הכנסנו אגס, ואחד החברימות הציע שניקח אורז, כדי שלא נהיה רעבים! על הראש חבשנו כובע, את הגוף מרחנו בקרם הגנה, על הרגליים נעלנו נעליים ויצאנו! הדרך הייתה ארוכה ומפותלת וקשה, טיפסנו על הרים, הזענו והתעייפנו. החלטנו לעשות הפסקה על ההר וישבנו לאכול ולשתות. צברנו כוחות והמשכנו בדרכנו.לפתע שמענו רעש מוזר ולא הבנו מה זה. שמענו אותו מתחזק ופתאום ראינו - זו הרכבת!

החברימות הציעו שניסע ברכבת לירושלים וזה היה רעיון מצויין. יצרנו רכבת חברימות ארוכה ונהדרת!איך מתחברים לרכבת? מה הכללים בתוך הרכבת? ממה היא בנויה? לרכבת יש קטר וקרונות מאחוריו. המחנכת בוחרת קטר, ואחריו הקרונות התחברו אחד לשניה. איך אנחנו תופסים את החברימות ברכבת? אנחנו מחזיקים את החולצה מהקצה התחתון, כדי שלא נכאיב לחברים ולא נמשוך להם בצווארון. אנחנו משתדלים לאחוז בעדינות ולא למשוך את החברימות שלפנינו. הקטר דואג לצעוד לאט כדי לא להוריד את הרכבת מהפסים. אחרי שבדקנו שכל הקרונות מחוברים היטב, יצאנו לדרך!

הנוף מהרכבת היה מרהיב: ראינו אנשים בכבישים נוסעים מהר וביקשנו מהם להאט, ראינו ילדים בגינת משחקים ונופפנו להם לשלום, ראינו אנשים שגם טיפסו על הר ממש כמונו והצענו להם לבוא איתנו. כשהגענו לירושלים ראינו שהרחובות היו ממש צרים ומפותלים. בתוך הרחובות הלכנו לאט ובזהירות, עד שהגענו לתחנת הרכבת שתחזיר אותנו חזרה לגן ילדי הטבע שלנו בתל אביב. המסע היה מעייף וכשחזרנו לגן ישר הלכנו לנוח ולשתות מים.

משחקי הדמיון של ילדים הם אמצעי הבעה ותקשורת מרכזי, באמצעותו הם מפתחים עולם פנימי החשוב לויסות הרגשות שלהם ועוזר להם גם להביע את עצמם ואת רגשותיהם. בגן אנחנו מנסות לספק להם הרבה הזדמנויות לפיתוח משחק דמיון, בין היתר באמצעות דמיון מודרך במפגשים, וכמובן במשחקים סוציו דרמטיים בחצר ובכיתה.

**מסלולים בחצר**

בחצר ניצבו להם מסלולים צרים ורחבים ממש כמו רחובות ירושלים. בשביל לאתגר את המסלול ביצענו בו כמה שינויים. למשל, במקום לדרוך על הג'ימבורי, ניסינו לפשק רגליים ולעבור מעליו. במקום לזחול מתחת למנהרה, ניסינו לטפס מעליה. בכל פעם שינינו משהו קטן כדי לא להציב לחברימות אתגרים שלא יוכלו לעמוד בהם. זה היה ממש מאתגר והחברימות עמדו בזה בצורה נפלאה! 

**חגיגה נחמדת**

השבוע חגגנו לאמרי יום הולדת בגן, החגיגה הייתה שמחה וטעימה! תודה רבה על פירות וקאפקייקסים טעימים ומתוקים.

בשבוע הבא נעמיק בשיח שלנו על ירושלים ונפגוש את שוק מחנה יהודה! עד אז מאחלות לכם סוף שבוע מלא במסעות.

**צוות שכבת הצעירים - ענת, חוה, גבי, הילה, חולוד ורוני**

## **שכבת הבוגרים**

בשבוע שעבר יצאנו לטיול והדלקנו מדורות, וזו הייתה ההכנה שלנו למסע אליו יצאנו השבוע – מסע לטיפוס על הרי ירושלים אל העיר! מיד נספר לכם מה עברנו, אבל קודם כל, כמה הודעות.

* **נוהל יום א**׳: לא לשכוח סדינים רעננים ובקבוקים מלאים!
* **לבוש**: כבר ממש חם אצלנו בחצר במהלך היום! שימו לב שלילדימות יש בגדים קצרים מתחת לארוכים. אנחנו שותים הרבה אבל ממש חם עם חולצה ומכנסיים ארוכים!

בחזרה למסע שלנו:

# מעבר להרים ואל סימטאות ירושלים

השבוע החלטנו לצאת למסע לטפס על הרי ירושלים הגבוהים. חשבנו, איך ניסע? באופניים? נלך ברגל? חלק מהחברימות הציעו שניסע באוטובוס, ואחרים רצו לנסוע ברכבת. ומה נארוז לנו לדרך? החברימות חשבו שצריך הרבה נשנושים, וכך הוספנו לתיק הרבה בננות, אבטיח, תפוחים, מלון, בייגלע. "גם חיתולים ומגבונים!," הוסיף אחד הילדימות, כי כבר יש לנו המון אוכל!

אחרי שארזנו את התיק, נמרחנו בקרם הגנה, חבשנו כובעים, ועלינו על האוטובוס! ישבנו בזהירות וחיכינו שהאוטובוס יסע. התבוננו החוצה דרך החלון – ראינו את הגן נעלם מאחורינו, ובמהרה הותרנו את תל אביב מאחורינו. אחרי קצת נסיעה, הרגשנו שהאוטובוס מתחיל לטפס. נוף העיר התחלף ביער אורנים, והמשכנו לטפס בכביש המתפתל עד שהגענו סוף סוף לירושלים! כשירדנו מהאוטובוס והתחלנו לטייל ברחובות. שמנו לב שהרחובות ממש צרים. ההליכה בהם מאוד מבלבלת! זה כמעט כמו מבוך! "מה זה מבוך?", שאלנו. מקום שמתפתלות בו דרכים רבות ומסובכות והמטרה למצוא את הדרך הנכונה החוצה.

הכיתה שלנו הפכה למבוך שעשוי מרהיטי הכיתה וממזרנים. הילדימות שוטטו בתוך המבוך, וניסו למצוא דרכם החוצה אל הצד השני. מדי פעם נקלעו לחלק ללא מוצא, וגילינו שקוראים לזה "מבוי סתום". בהרבה מהפעילויות שלנו, בנינו מסלולים צרים ומפותלים שעברנו בהם – ממסלולי מים, דרך מסלולי בקבוקים ועד מסלולי לגו ומגנטים. הילדימות החל בעצמם לנסות להרכיב מבוכים ומסלולים חדשים.

**חומות ואריות**

ומה עוד יש בירושלים? גן חיות! ענו החברימות, וסיפרו קצת על החיות שפגשו שם. זברה! קופים! אריה! אמרו החברימות. בירושלים יש הרבה פסלים של אריות! מדוע? האריה הוא הסמל של ירושלים! בהגשת חומרים ניסינו לצבוע תמונות של אריות. השתמשנו בחותמות, וחיפשנו את האריות הקטנים שנוצרים מחתימות שונות.

ומה עוד מסמל בשבילנו את העיר? החומה! האבנים הגדולות והחומות הנמצאות ברחבי העיר! בנינו חומות מקוביות, מחול, ואפילו צבענו חומות בצבעי מים.

בשבוע הבא נמשיך את התוכן הירושלמי שלנו עם ביקור בשוק מחנה יהודה, ונקנח בחגיגת שבועות!

**בינתיים, סופ"ש נעים לכולם!**

**צוות שכבת הבוגרים: תמר, שיר, מיכל, ימית ואורטל**
