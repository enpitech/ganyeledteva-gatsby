---
title: נקיונות אביב וצלילים שונים ומגוונים
date: '2021-04-09T14:17:08+03:00'
---
שבוע נעים! נהנינו לקבל את הילדימות בחזרה מהחופשה ולהתבונן בהם רצים פנימה לגן במהירות. מצפה לנו שבוע מקוצר אך עמוס אירועים, לפני שתפנו לפירוט השכבתי, כמה הודעות: 

1. יום העצמאות: ביום שלישי נחגוג בגן את יום העצמאות עם דוכן הפלאפל האגדי שלנו! נשמח אם תגיעו בחולצות לבנות :) 
2. יום הזיכרון: ביום רביעי, הוא יום הזיכרון, הגן מסיים פעילות בשעה 11:45. שימו לב - ביום זה לא מוגשת ארוחת צהרים (כמו בשישי). ינתן נשנוש קל.
3. סופ"ש ארוך: בחמישי מתקיים חופש יום העצמאות, ובשישי הקרוב הגן לא פועל. נתראה בראשון! 
4. הטיול השנתי שלנו: אמנם בוטל השנה, אבל זה לא אומר שאתם לא יכולים להתארגן על טיול עצמאי:) אתם ממש ממש מוזמנים לארגן עצמאית טיול קבוצתי/שכבתי , ונשמח לייעץ ולעזור בתהליך. 
5. מזכירות שבימי שישי הגן נפתח ב-7:45 ונסגר ב-11:45. נבקש להגיע כמה דקות לפני כדי שנוכל להוציא אליכם את הילדימות בנחת ולא תיווצר התגודדות ותור בשער :)
6. תקשורת עם הצוות: תחילת השנה כבר ממש רחוקה ולכן אנו מוצאים שנכון לחדד שוב את הגדרות התפקידים בגן:

עדכוני סוף יום: כל הצוות

דיווחים על תהליכים/שינויים בהתנהגויות- מול הקפטניות 

פדגוגיה, ליווי ויעוץ בתהליכים - אורטל/ אחינועם 

כוח אדם, רישום, מיזמים והצעות - צחי 

פדגוגיה, ניהול צוות, תשלומים - אחינועם

מזכירות גם את היעילות של המייל ככלי לתקשורת מולנו בהתייעצויות פחות נקודתיות - האופי האופלייני שלו מאפשר לנו לענות לכם לאחר מחשבה ולעתים התייעצויות עם עוד בנות צוות, ולתת תשובה מעמיקה ומקצועית יותר מאשר דיווח סוף יום, התכתבות וואטסאפ ואפילו שיחת טלפון.

**שבת שלום ומנוחה!**

**אחינועם וכל צוות גן ילדי הטבע הדמוקרטי**

## שכבת הצעירים

אנחנו חזרנו מהחופשה, וגם מזג האוויר החמים חזר עימנו! כל כך כיף לחזור לפגוש בחצר את המים שלנו ואת השמש שמאירה ומחממת. לפני שנספר לכם הכל - קצת הודעות כרגיל:

\- מזג האוויר בבוקר קריר ובמשך היום נהיה ממש חם! נשמח אם תוכלו להלבישהילדימות בשיטת הבצל: שכבה קצרה ודקיקה למטה, ומעל לבוש חם יותר. שכבות שקל להפשיט מקלות עלינו ועליהם.

\- מזכירות לכתוב שמות על כל הציוד של הילדימות -  כולל על בגדים או נעליים חדשות כדי שנוכל לשמור עליהם ביחד עם הילדימות.

\- נתראה ביום ראשון עם סדינים נקיים ובקבוקים מלאים!

**נקיון אביב**

האביב מביא איתו המון דברים חדשים: השבוע נזכרנו בהרגשה של ימים ממש ממש חמים,  והמים חזרו לבקר בחצר - אם בחורף נזהרנו לא להירטב יותר מדי כדי שלא יהיה לנו קר, בימים האחרונים ניסינו קצת לצנן את עצמנו מרוב שהיה חם. זה הסתדר לנו יופי עם עבודות נקיון האביב שתכננו!

לכיתה הכנסנו מקציף, סבון, מים ופיילה. מנחשים מה עשינו?

בחצר הוצבו פיילות עם מים וסבון מוקצף, סמרטוטים וסקוצ׳ים. החברימות ניגשו לפיילה, טבלו את הסקוץ׳ ואת הסמרטוט והתחילו לנקות את החצר. קרצפו, שפשפו, ניגבו, שפכו - עד שהחצר הייתה נקייה. את המכוניות הוצאנו מהחניה והקמנו עמדה של שטיפת מכוניות: המכוניות נטבלו במים וסבון, התנקו ולא נשאר עליהן פירור של חול!

![null](/img/pics/נקיון-אביב.jpeg)
המים ביקרו גם בארגז החול - הבוץ שכל כך התגעגענו אליו כיכב בחצר. סירים, מחבתות וכפות התמלאו במים והילדימות בישלו תבשילים מופלאים.

הרעש של המקציף בכיתה נתן לנו הזדמנות לדבר על רעשים וקולות: האם הרעש חזק? חלש? נעים? כואב?

כל חבר נתן את דעתו לגבי הרעש וניסינו לשמוע עוד סוגים של רעשים, פעם הנמכנו את הרעש ופעם שמנו בקול חזק. מה עושים כשזה חזק מדי? יש חברים שאטמו את האוזניים, יש כאלה שעצמו את העיניים ויש ששרו שיר - לכל חבר עזר משהו אחר.

ואפרופו רעשים חזקים, בטח חלק מכם תוהים מה עשינו בצפירה ביום חמישי. בגיל הרך שבו אנו נמצאים, ילדימות רבים חווים את הצפירה כרעש מלחיץ, לא נעים. קשה לקיים עוד שיח משמעותי על עמידה בצפירה, ולכן אנחנו פשוט לא מקיימות אותו. למזלנו בתוך הכיתות שלנו לא שומעים את הצופרים, ולכן נכנסנו פנימה לצפירה ושיחקנו בזמן זה משחקי רצפה שקטים! 

**טקס בוקר**

לבקרים הקרירים אימצנו טקס שעוזר לילדימות להתחמם -הכנת טחינה!

כל בוקר במהלך השבוע מחנכת אחרת הכינה עם הילדימות את הטחינה שאנחנו אוכלים. הילדימות לקחו חלק פעיל בהכנת הטחינה: סחטו לימון, כתשו שום, פיזרו מלח וערבבו בעזרת המטרפה, טעמו ותיקנו טעמים. אנחנו עזרנו, תיווכנו ונדהמנו מכמה שהם עצמאיים! בשבוע הבא, לקראת יום העצמאות, נמשיך לדבר עם הילדימות על העצמאות האישית שלהם, ונחשוב במה הם כבר עצמאיים ובמה לא. נתייחס קצת ליום ההולדת של המדינה, ונחשוב קצת על סממני החג.

**הגשת חומרים**

חוץ מהטחינה שטעמנו כל בוקר השבוע, טעמנו עוד חומר מיוחד: חומר שמריח כמו שוקולד, יש לו צבע חום כמו לשוקולד אבל יש לו טעם ממש מריר בפה! קקאו! 

ראינו אותו נמרח על השולחן, צבענו איתו את הידיים ואת הפנים, הרחנו את האבקה והוספנו אותו לבצק! קיבלנו בצק חום בריח שוקולד! החברים אפו בתנורים שלהם מאפים טעימים ומתוקים ונהנו לדמיין את החום שעולה מהתנור.

בשבוע הבא נמשיך לאפות בתנורים הדמיוניים שלנו מטעמים נפלאים וגם נדבר על עצמאות אישית!

**מאחלות לכולם בינתיים סופ"ש נעים וקסום!**

**צוות שכבת הצעירים - חוה, חולוד, רבקה, הילה, גבי וענת**

## שכבת הבוגרים

השבוע שמחנו לחזור ולגלות שהחצר חמה והשמש חזרה לזרוח בחוץ! התגעגענו למים בחצר, לחלוץ נעליים ולהתרוצץ יחפים, ולהיות בחולצות קצרות דקיקות. אבל לפעמים היה לנו ממש חם! פעילויות מים שונות עזרו לנו קצת לצנן את עצמנו - המים הם חומר כל כך ורסטילי ומעניין, שאין סוף לדברים שאפשר לעשות איתם!

![null](/img/pics/מים-בארגז-חול.jpeg)

במקביל, נערכנו בשכבה לצפירה ביום חמישי: זהו רעש חזק ולא כל כך נעים שנמשיך שתי דקות שלמות! אנחנו ניצלנו את ההזדמנות כדי לדבר על צלילים נעימים ופחות נעימים. מיד נסביר, אבל קודם כל, כמה הודעות:

\- לבוש: הימים חמים, אבל בבוקר עוד לעתים קריר. מזמינות אתכם להלביש את הילדימות בשיטת הבצל, כך יוכלו בקלות לפשוט שכבה או שתיים כשהם מתחממים קצת.

\- בקבוקים: חלק מהבקבוקים של הילדימות בשכבה כבר עשו קילומטראז' מכובד. שמנו לב שחלק מהפיות שבורות, לעתים הקשיות שבורות ונופלות כל הזמן, ולעתים הבקבוקים כבר לא נסגרים. בידקו את בקבוקי הילדימות: התבוננו שלא צמח עובש בתוך המנגנון, שאין חלודה בבקבוקי מתכת, ושכל החלקים שלמים! זה לא רק מקשה לעתים על הילדימות לשתות, אלא גם יכול להיות מסוכן.

\- נוהל יום ראשון: לא לשכוח סדינים נקיים ובקבוקים מלאים וקרירים!

**צפירות ורעשים**

העונה היא עונת הצפירות וימי הזיכרון. השיח שלנו על הצפירה הוא בעיקר דרך הצליל שלה! צפירה היא הזדמנות נהדרת לעבוד על צלילים גבוהים ונמוכים, מהירים ואיטיים, על זיהוי צלילים מהרחוב וכמובן התנהלות במרחב.

התחלנו מזיהוי צלילים: בכיתה השמענו אין ספור צלילי עיר מחיות ועד כלי תחבורה. הילדימות הבינו שהם צריכים להיות שקטים כדי להקשיב. מדהים כמה התרגשות כשגילו את הרכבת או צילצול הפעמון.

לאחר מכן דיברנו על צלילים גבוהים מדי: האם זה נעים לי? איך הגוף/האוזן שלי מרגישה? מה קורה בצליל נמוך מדי או חלש מדי? אני צריכה להתאמץ כדי לשמוע. עבדנו על מקצבים: תנועה איטית, תנועה מהירה ועצירה. לבסוף הקשבנו לצליל של הצפירה.

התבוננו בסירטון של יום הזיכרון בכביש איילון. ראינו את המכוניות עוצרות ואנשימות יוצאים החוצה. שאלנו: למה האנשימות עצרו הכל והם עומדים? גילינו שאת הצפירה כווולם שומעים בכל מקום בארץ וכולם עושים משהו אחד משותף - עומדים. גם במושב, גם באילת, גם אבא ואמא וסבא וסבתא - כולם עומדים. למה? זו הזדמנות נהדרת לעצור הכל ולומר תודה על המשפחה שלי ועל החברימות שלי, לחשוב על דברים שעושים לנו שמח כמו הספרים שלי, הקוביות ואמאאבא. 

כדי להכין את הגוף לעמידה שיחקנו משחק: כל עוד אין צפירה אנחנו מטיילים ופוגשים חברימות. כשיש צפירה - לא משנה היכן - אנחנו עומדים. מדהים כמה הילדימות נהנו גם מהשיטוט החופשי וגם מהעצירה.

את הצפירה העברנו יחד במעגל, אוחזים בעדינות בחברימות, מלטפים עם האגודל ובעיקר מעבירים את התחושה של אנחנו יחד והכל בסדר. ילדי השכבה היו מדהימים ומגיע להם לדעת את זה(:

**להציל את החיות**

לאחר החזרה מהחופשה והטיולים בטבע דיברנו גם קצת על הצדדים הפחות יפים. הליכלוך שזרוק בכל מקום וחשיבות הניקיון לטובת בעלי החיים. הכנו תרגיל העובד על מוטוריקה עדינה סביב הנושא. חיות הצעצוע שלנו עצובות מאוד מישהי שמה עליהם המון גומיות מי יכול לעזור?

הילדימות בחרו חיה וניסו להבין איך אפשר להציל אותה: מהיכן הכי נכון להתחיל ולהוריד את הגומיה? מה קורה אם מושכים אותה חזק מידי? זה יכול להכאיב… ומה קרה אחרי שהחיה שוחררה? הילדימות ליפפו את הגומיות חזרה לטובת החברימות אחריהם. 

**שאריות מחג הפסח**

ניצלנו את שאריות המצות שלנו לשימוש לא שגרתי: הפעם הילדימות פגשו את המצה בכיתת האומנות לצד צבעי מים ומכחולים קטנים ודקיקים. 

![null](/img/pics/מצות.jpeg)

רוב הילדימות נמצאים במקום בו אפשר לאתגר את המוטוריקה העדינה והיכולת שלהם לווסת את הכוח בו הם בוחרים לאחוז במכחול ולהניח על המצה. ציירנו על המצות בעדינות והשתדלנו לא ללחוץ חזק מדי ולשבור את המצה.

עכשיו כשפסח לגמרי מאחורינו, אנחנו מתפנות לחג הבא שלנו: יום העצמאות. נתחיל בשיח על העצמאות שלי, מה אני כבר יכולה לעשות לבד ומה עדיין לא. נדבר על החג כהרגלנו גם דרך סממניו, ובמקרה הזה, הסמלים של מדינת ישראל: עץ הזית, הדוכיפת וכמובן הדגל הכחול-לבן.

מחכים כבר לחלוק את הפעילויות עם הילדימות!

**צוות שכבת הבוגרים - **

**אורטל, מיכל, ימית, שיר, תמר ורוני**
