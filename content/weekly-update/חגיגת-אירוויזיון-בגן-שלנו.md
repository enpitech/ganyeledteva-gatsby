---
title: חגיגת אירוויזיון בגן שלנו
date: '2019-05-18T19:44:44+03:00'
---
עדכון שבועי- ילדי הטבע הדמוקרטי

שבת שלום ושמחה!

**טיול משפחות!**

בסופ"ש הקרוב נצא לטיול המשפחות השנתי שלנו!  מתרגשים מאוד.

חסרים לנו עדיין הרבה ציידניות וקרשים, כל מי שיכול להביא שיעדכן את צחי בהקדם בבקשה. אני מזכירה לכם שכל אחד צריך להביא איתו את הציוד הכללי שאמר שסימן שיביא בטבלת הציוד הכללי (לא לשכח לרשום את השם שלכם עליו או לסמן אותו).

במהלך השבוע ובטיול עצמו נשלח עדכונים בקבוצת הוואטספ של הטיול...

מזכירה גם כי הטיול אינו חלק מפעילות הגן לכן תשומת הלב לבטחון שלכם הוא על אחריותכם בלבד... 



בבוקר יום שישי של הטיול ב 9:30 בבוקר נפגש כל המשפחות שיוצאות לטיול בגן- כל משפחה תקבל ארגז, תעמיס על הרכב שלה ונעלה יחד לצפון. יש לנו לא מעט ציוד להעלות איתנו, בבקשה השאירו מקומות בבגאז' לטובת הציוד של כולנו.  (בערך ארגז לכל משפחה)

מי שרוצה להזכר בכל הפרטים על הטיול מוזמן להציץ במייל המרוכז שנשלח אליכם בעבר.

עקב הטיול, **בשבוע הבא לא ישלח עדכון**, הצוות לא יספיק :)



**כינים**- מבקרות עדיין מדי פעם. חשוב להדגיש כי ישנם גנים שלא מאפשרים להגיע לגן אם יש כינים. אנחנו משתדלים להתחשב כי ברור לנו שכולכם עובדים, ובגילאים האלו מאוד קל לנקות את הראש, אבל במידה ואנחנו לא רואים טיפול מיידי (ואנחנו רואים היטב מי טופל ומי לא), שמורה לנו הזכות לבקש שלא להגיע. כינים זה דבר מאוד מדבק ופחות בא לנו מגיפה. אם מישהי מהמחנכות הודיעה שיש כינים- חובה לטפל באותו היום ולהמשיך טיפול מונע (סירוק צפוף כל ערב אחרי המקלחת). לתשומת ליבכם.



**מתלמדים**- כמו בכל שנה אנחנו מגייסים גם בשנה זו חברי צוות חדשים, אתם תפגשו במתלמדים בתקופה הקרובה, מוזמנים לברך אותם לשלום, אך הם עדיין  לא חלק מהצוות כלומר הם אינם נשארים עם הילדימות ואין להם הסמכות לדבר איתכם. תהליך הגיוס החפיפה והשילוב בגן שלנו מאוד מדוייק וקפדני, רק אחר שהודענו באופן רשמי על מחנך/ת חדשה אפשר להתייחס אליהם כצוות לכל דבר.

**שכבת הצעירים (שמולה**)- אנחנו יודעים שבלבלנו אתכם עם הבקבוקים ואיסוף בסוף היו אז נעשה סדר: 

בבוקר הילדימות נמצאים בתוך הגן, אפשר להפרד גם בחצר לפי הצורך או הרצון של הילד/ה. 

**בקבוקים בבוקר נמצאים בתוך הכיתה הגדולה על הכוורת הלבנה**- קבוע החל מהשבוע. 

סוף היום אנחנו בחצר, או בתוך הכיתה- **כניסת הורי שכבת הצעירים אך ורק מהחצר** או מהדלת הלבנה איפה שהבקבוקים נמצאים. בבקשה אל תכנסו מהכניסה הראשית של הגן (המבואה) שם נמצאת שכבת הבוגרים וזה יוצר עומס. 

הבקבוקים בסוף היום תמיד (גם כשאנחנו כתוך הגן) **על שולחנות הפיקניק שבחצר** (קרוב לפינת החי)





**שבוע של כיף!**

**אחי וצוות ילדי הטבע הדמוקרטי**



## צעירים א'- שמוליק



שבוע חם! חם! חם! מלא שמש, מים, מאווררים, ארטיקים מהטבע ומופע שירים אחד גדול! 



**זמן מפגש**



בשבוע שעבר המפגשים שלנו התבססו על השיר ״ארץ ישראל שלי יפה וגם פורחת״. 

בנינו בתים מקוביות עץ, הפכנו לעצים גבוהים וסללנו כבישים ממסילות עץ…

הפעם התמקדנו יותר בגשר - ״אני בניתי גשר בארץ ישראל…״ 

הגשר יוצר לנו מעבר בין שתי נקודות ועוזר לנו לחצות בצורה טובה ובטוחה יותר. 

איך חוצים את הגשר? יש גשרים שחוצים ברגל ויש כאלה שנוסעים בהם ברכב או אפילו ברכבת…

לפעמים עוברים מעל הגשר ולפעמים מתחת… 

שאלתי את החברים מי יכול ומי יכולה להפוך לגשר? 

מיד הילדימות נכנסו לפעולה! חלק נשכבו עם הגב על הרצפה והרימו את הישבן כלפי מעלה.. והופ! נוצר לנו גשר! חלק מהחברים עשו בדיוק הפוך נשכבו עם הבטן על הרצפה והרימו את הישבן כלפי מעלה ו… הופ נוצר לנו עוד גשר! איך חוצים את הגשרים האלה? אפשר לעבור בעמידה? אולי בגילגול? אולי בקפיצה?…

הגשרים האלה נמוכים! צריך לזחול כדי לעבור אותם! חלק מהחברימות הפכו לגשר וחלק זחלו תחת הגשר ואז התהפכו התפקידים.

אחרי שהפכנו לגשרים נמוכים הגיע הזמן גם לגשר גבוה! איך ניצור גשר גבוה?

לשם כך נזקקנו לשיתוף פעולה - נעמדו אחד מול השנייה, החזקנו ידיים והרמנו אותם גבוה אל השמיים. ראו הפלא ופלא - נוצר גשר גבוה! כיצד נחצה אותו? אפשר בזחילה ואפשר גם בהליכה. הגשר מספיק גבוה כך שנוכל לעמוד ולחצות אותו… 

הכרנו שיר משחק חדש שבעזרתו עברנו בגשרים בציחקוקים מקסימים.. 

> ״בנו גשר 
>
> בנו גשר,
>
> גשר מזהב… 
>
> כולם עוברים, 
>
> כולם עוברים
>
> ואחרון נתפס!״

   ״אני חיברתי שיר בארץ ישראל״ 

אז יש לנו ארץ ויש לנו בית, יש לנו עץ ויש לנו שביל, יש לנו גשר ויש לנו… שיר!

סוף סוף הגיע הזמן שלנו להכיר את השיר שעליו אנחנו מדברים כבר שבוע וחצי [״ארץ ישראל שלי יפה וגם פורחת״  ](https://www.youtube.com/watch?v=SYHBEB3356Q&t=55s)



שיר מקסים ומיוחד במינו… יצרנו שיח שלם סביב שירים, איזה שירים אנחנו אוהבים לשמוע - 

״לילה לילה מסתכלת הלבנה״, ״אונייה״, ״קומסי קומסה״ וכמובן הלהיט הבלתי מעורער ״יום הולדת״. שמנו לב שיש שירים עם מקצבים שונים, מהירים וקופצניים ואיטיים ורגועים. 

האזנו לשני שירי אירוויזיון - שיר שייצג אותנו שנה שעברה ״טוי״ של נטע ברזילי… שיר שמח וקופצני, גרם לגוף שלנו להתנועע במרחב, לקפץ, לצחקק ובעיקר לקרקר כמו תרנגולת. 

ושיר נוסף שמייצד אותנו השנה ״home“ של קובי מרימי, שיר שקט ורוגע, זזנו בהתאם לקצב האיטי של השיר מצד אל צד, סיבובים איטיים … חלק מהחברימות אף נשכבו על הרצפה והתגלגלו מצד לצד.. האמ… לא שזה רומז משהו לקובי…



ואז שמענו שהשבוע קורה משהו מאוד מיוחד בעיר שלנו, משהו שקורה בפעם בהמון זמן, משהו שהשירים בו מקבלים יחס מיוחד, מקום גדול ומרהיב, עם המון אורות, ריקודים וזיקוקים! 

**מופע שירי האירווזיון! **

שימו לב מופע שירים ולא תחרות שירים… הרבה יותר נכון בגילאים שלנו להתמקד בדברים המיוחדים הסובבים סביב האירוזיון. כאשר הרכבנו את התיכנון לשבועיים הקרובים חשבנו מה עוד קורה באירויזיון חוץ מתחרות שירים בין מדינות שונות! 

הרבה אנשים מגיעים להתארח אצלנו! נציגים ממדינות שונות בעולם.  לכן זו הזדמנות נהדרת לדבר עם הילדמות על אירוח… 

 מה זה אורחים, מהיכן הם מגיעים, מה עושים כשמאחרים, איך מאחרים בצורה נעימה ומכבדת… 

כדי להמחיש זאת בצורה הטובה ביותר הזמנו הזמנו חבר או חברה מקבוצת שולה לבוא להתארח אצלנו בשמוליק וחבר או חברה משמוליק להתארח אצל שולה! 

החלופה בין החברים היתה מדהימה, הזמנו כמובן בכל פעם רק חבר או חברה אחת כדי לא להעמיס על הילדים ולהעביר את עניין האירוח בצורה מיטבית. 

בכל פעם הסברנו לחבר או החברה מה אנחנו עושים עכשיו ומה הדבר הבא שעומד לקרות, איך אנחנו מתנהגים לחברימות, הזמנו אותם להשתתף איתנו, הושטנו יד ודאגנו שלא יהיו לבד אלא ירגישו חלק מהקבוצה שלנו

אכלנו יחד ארוחת בוקר, בילינו ביחד במפגש, הסברנו על הטקסים והשירים של קבוצת שמוליק.  



**אנשים שונים מגיעים ממקומות שונים בעולם! **

בחצר שלנו מעל הדק הופיעה שרשרת ענקית ועליה דגלים צבעוניים ומגוונים, עליהם צורות שונות - ריבועים, עיגולים, פסים, כוכבים… לכל מדינה סמל וצבע או מספר צבעים וסמלים בדגל שלה. 

מה שגרם לנו לחשוב על הדגל שלנו- הדגל של קבוצת שמוליק! 

איך אנחנו רוצים שיראה? באיזה צבעים נשתמש? איזה סמל יהיה עליו? מה אנחנו רוצים שייצג אותנו? 

בהתחלה החברים בחרו את הסמל - הידיים שלנו - החלטנו לצבוע את אחת הידיים ולעשות על הדגל חותמות של ידיים… באיזה צבע? הורוד נבחר בפה אחד! 

לאט לאט הופיעו כפות ידיים ורודות על גבי הדגל. 

ואז הוספנו עוד צבעים ירוק וצהוב - קיווקוים מסביב לדגל

ולבסוף חותומת סגולות שנוצרו בעזרת ליפה.

הדגל שלנו נתלה בגאווה בחצר! 



**זמן חצר **



השבוע החלטנו להקדים את זמן החצר שלנו כדי להאריך את זמן המשחק המשותף לשתי הקבוצות. 

כך יצרנו עוד הזדמנויות למידה, עבדנו יותר על החיבור בין שתי הקבוצות. הוספנו עוד משחקי מים בחצר. 

בנוסף לשולחנות המים והבוץ בארגז החול, ציירנו עם מים במכחולים. טבלנו את המכחול במים וציירנו על הדק והקירות - ראינו את ההבדלים בצבעים בין דק יבש לרטוב, הצבע הרטוב ככה יותר והיבש בהיר יותר.  שמנו לב גם שעם הזמן הציור שלנו מתאדה ונעלם מרוב חום!

 

מנהג חדש שהכנסנו- ״תחנת ריענון״ שזה למעשה הפסקת מים ופרי משותפת לשתי הקבוצות. 

אנחנו יושבים במעגל גדול , בחצר תחת המאוורר, השולח אלינו רוח קרירה ונעימה, לוגמים מהמים הקרירים בבקבוק שלנו ונהנים מפרי… ולא סתם פרי… פרי קפוא! את הפירות אנחנו חותכים מראש ומכניסים למקפיא…ו... הפתעה! הם הופכים לארטיק! 

השבוע אכלנו בננה על מקל ואבטיח רענן. 

דיברנו על ההרגשה הקרה, לא לכולם זה נעים. לכן אפשר לאחוז במקל או בקליפה (לאבטיח). וללקק לאט לאט… בסיום אנחנו מכריזים ״סיימתי!״ המחנכות מזמינות אותנו לקום לזרוק את השאריות לפח, להניח את הבקבוק בסלסלה ולחזור לשחק!   



**״על הדק יושבת שמולה״.. **



שמולה? מי זאת שמולה? זו חברה חדשה? לא ולא…  אולי מחנכת חדשה? מה פתאום!

זה שמה של השכבה שלנו - חיבור של שתי הקבוצות יחד שמוליק ושולה :) 

ומה אנחנו עושים יחדיו על הדק…? מתארגנים לארוחת צהריים…

הגננות מכריזות - ״אפרוחים אפרוחים בואו לדק״ ואז כולנו רצים מהר מהר לדק, לוקחים בקבוק מים ומתיישבים במקום. 

ברגע שכל החברים תפסו מקומות מרימים את הבקבוק גבוה ואומרים יחדיו ״בתיאבון!״ בתיאבון?! הו לא מה פתאום! בתיאבון אומרים כשאוכלים! מה אומרים כששותים מים? ״לרוויה!״   

שותים לרוויה , שרים את ה״ראם סאם סאם״ ונכנסים בזוגות לארוחת הצהריים שלנו! 

אנחנו מתחילים כבר מעכשיו לשתף ולפעול יד עם קבוצת הצעירים השנייה כהכנה לשכבת הבוגרים בה הקבוצות כבר לגמרי פועלות כשכבה אחת... בחצר כבר ממש רואים שהחלוקה היא יותר אצלנו המבוגרים, והילדימות הם מצידם משחקים עם כל מי שמתחשק!



**סוף יום**

 

השבוע שמנו לב שיש לא מעט חברים עקוצים… מי עוקץ אותם?! היתוש! 

היתושים מגיעים לבקר בקיץ, הם אוהבים במיוחד מקומות שיש בהם הרבה מים. אז קודם כל אנחנו נזהרים לא לשפוך הרבה מים אלא שומרים על המים בבקבוקים שלנו ומוודאים שהם תמיד סגורים… 

אבל אם כבר ביתושים עסקינן… אז למה שלא נלמד שיר חדש? 

״בזזז…. יש יתוש בחדר

הוא יושב לי על הרגל, 

כיוונתי עם היד 

ו… טראח! 

היתוש ברח! 

אוי אוי אוי ..״

[ היתוש/ תנועחיה](https://www.youtube.com/watch?v=e8gcG5hjS20)

 

**שישי של אירוויזיון! **



שישי של פינוקים ופעילויות מיוחדות. כל הכיף התחיל כבר בארוחת בוקר בו חן פינקה אותנו בעוגת גזר טעימה ובריאה, המשיך למשחק משותף לשכבת שמולה בחצר משם עברנו להתארח בכיתה של הלו יעקב. 

בכיתה היה מקרן גדול שהקרין על הקיר את מופע האירוזיון, שמענו את שלל שירי האירוויזיון של ישראל מכל הזמנים! ראינו את כל האורות,  והבמות המרהיבות… 

חלק מהחברים יצאו למסיבת חצר ואיפורי פנים, חלק המשיכו למשחקי רצפה בכיתה! 

היה פשוט נהדר! הזמן המשותף של כל ילדי גן ילדי הטבע היה פשוט מדהים! 

כל כך נהנו לצפות במופעים, מחאנו כפיים, נדהמנו מאורות ובעיקר התרגשנו שזה קורה ממש פה, קרוב לבית! 

בהצלחה לקובי מרימי השנה!!! 



**הודעות**



\*	הקפידו למרוח קרם הגנה בבקרים … ממליצה להימרח גם נגד יתושים

\*	שמתם לב שחם בחוץ? אנא דאגו להביא את הילדים לבושים בחולצות קצרות. (בבקרים עדיין קריר אפשר חולצה ארוכה מעל ונוריד בהמשך אבל את הסריגים אפשר להחזיר לארון החורף) כנ״ל לגבי בגדי החלפה. 

\*	מזכירה - בבקרים הבקבוקים שלנו נצאים על הדק ובסוף היום בחצר על שולחנות הפיקניק, קבוע בכל יום.

\*	מגבונים לחודש מאי, למי שלא הספיק זה הזמן… 

\*	משחות החתלה אזלו! כל מי שהביא בתחילת שנה, נא להביא חדשים! 

\*	 הכינה נחמה חזרה - שימו לב לראשי הילדימות והקפידו על סירוק מדי שבוע - גם אם אין. זה יעזור למגר את התופעה. אנחנו מעדכנות את ההורים במקרה ונמצאו כינים באופן אישי.  לידיעתכם - במידה ונראה כי לא נעשה שום טיפול לא נוכל לקבל את הילד/ה לגן. ישנה כאן אחריות כלפי שאר הילדים וצוות הגן.

בכל מקרה במידה ותרצו מוזמנים להתייעץ איתי על חומרים ממולצים למניעת הדבקה. 

\*	נוהל ימי ראשון - סדינים רעננים, בקבוקי מים מלאים, תמונה אחת מסופ״ש עם הסבר קצר.



**שבוע נפלא! **

**ויקה וחולוד **



## צעירים ב'- שולה

כל הגן דגלים, דגלים 

שבוע של דגלים צבעוניים, אורחים, מדינות ואירווזיון אחד חגיגי במיוחד   

את הגן קישטנו בדגלים וניסינו להבדיל ביניהם על ידי הצבעים והצורות 

נזכרנו שביום העצמאות דיברנו על צבעי דגל ישראל, כחול ולבן

ואיזה צבעים אנחנו אוהבים? 

שאלתי את החברים והנה התשובות שהתקבלו

ליעד אוהבת אדום

טוני אוהב לבן

יונתן אוהב אדום

אלה אוהבת ורוד

תמרי אוהבת ורוד

עומרון אוהב ורוד

שחק אוהב סגול

גולי אוהבת כחול ולבן 

נצ'י אוהב ורוד

ועומר אליהו אוהב ורוד! 

קבוצה ורדרדה בהחלט יש לנו... 

תהינו למה נועד הדגל? הדגל הוא סימן ההיכר של כל מדינה... ככה אנחנו יכולים להבדיל בין המדינות

ומה סימן ההיכר שלנו? 

הסתכלנו אחד על השני וצחקנו! 

אנחנו כבר מבינים שכל אחד מאתנו הוא לגמרי שונה מהשני... 

לי יש שיער חום ועיניים חומות. היי, גם לנצ'י! 

זה אומר שאנחנו אותו דבר....? לא... אולי אנחנו קצת דומים אבל יש עוד הרבה סימנים שמבדילים בינינו. 

תהינו האם עומרון ואללי נראים אותו דבר בגלל שלשניהם יש שיער בגוון בלונדיני? 

אם מסתכלים מאחור הם אולי קצת דומים....אבל כשמסתובבים, לא מה פתאום!

הם ממש שונים:) 

לכל אחד מאתנו יש סימן היכר יחיד ומיוחד. 

השבוע לא עובר בשקט בלי פרויקט כלי תחבורה 

לכיתה נכנסנו בשיירה שלוש משאיות מקושטות ועליהן מתנוסס דגל. 

משאית ראשונה מקושטת כחול לבן, " זה דגל ישראל" קראו החברים בהתרגשות! 

משאית שנייה מקושטת צהוב ירוק ועליה דגל עם עיגול כחול... ברזיל

משאית שלישית מקושטת באדום ולבן ועליה דגל ממש מיוחד...שוויץ

אז לברזיל אמנם אין נציגה באירוויזיון אבל יש לה נציגה בשולה, תמרי! 

לתמרי יש שורשים ברזילאיים שהיא שמחה מאוד להכיר לנו אותם. 

הזמנו אותה להציג את המשאית המקושטת ולספר על צבעי הדגל

אל המשאית השוויצרית הגיעה הנציגה ליעד, 

ליעד סיפרה לנו בהתרגשות על דוד עידו והביקור האחרון שלה בשוויץ עם סבתא ציפי. 

כיף שיש לנו הזדמנות להכיר מדינות, צבעים ודגלים חדשים דרך החברים בשולה:) 

ולמה כל מדינה מגיעה עם משאית מקושטת משלה?  

נזכרנו לשם מה התכנסנו כאן...אירוויזיון! 

הופעה ענקית, עם במה גדולה והמון ציוד שכל מדינה מביאה איתה. 

המשאיות עוזרות לסחוב את הציוד ממקום למקום 

נזכרנו שראינו פעם משאיות הובלה כשמישהו עובר דירה למשל. 



ומה עושים באירוויזיון הזה? שרים ורוקדים...

החברים מיד קראו: "מסיבה, מסיבה" 

האירוויזיון הוא באמת כמו מסיבה ענקית... עם המון אורחים שמגיעים ממקומות רחוקים. 

סיפרתי לחברים שמדינת ישראל מארחת השבוע את כל האנשים שמגיעים מרחוק. 

ומה אנחנו עושים כשאנחנו מארחים? 

שחק סיפר לנו שהוא התארח אצל מיה, והיא הציעה לו מיץ, ויחד הם הרכיבו פאזל.. 

נזכרנו שבבית אנחנו גם מארחים לפעמים! 

תמרי סיפרה שהיא מארחת בחדר שלה את רני ושי

גולי סיפרה שהיא מתארחת אצל סבתא

זה כיף לארח וכיף גם להתארח. 

גם שולה היו מארחים לתפארת השבוע! 

בתחילת השבוע אירחנו את גבע מקבוצת שמוליק. 

בחברותא סיפרנו על האורח המיוחד שיגיע היום לבלות אתנו ושאלנו מה כדאי שנציע לאורח? 

גבע מכיר אותנו ואנחנו מכירים אותו, אבל לכל קבוצה יש הרגלים שונים משלה, לכן אנחנו נעזור לאורח שלנו להתמצא ולהרגיש בבית. 

בכל שלב של היום מינינו חבר או חברה שילוו את גבע, 

החברים התרגשו במיוחד להראות לו את[ ריקוד השובי דו ](https://www.youtube.com/watch?v=L99CasQI5kI&t=1s)במפגש שהם כבר לגמרי אלופים בו. 



בסוף השבוע שוב אורחת, אנחנו כבר מתורגלים... 

הפעם מקבוצת הלו יעקב! זוהי אמה, הידועה בכינויה אמה-צ'וצ'ו. 

אמה צ'וצ'ו הייתה אורחת פעילה במיוחד ועזרה לנו בארוחת הבוקר ובמפגש.  

כמארחים אדיבים, הזמנו אותה להצטרף אלינו לארוחה והיא נענתה בשמחה להזמנה. 

שמנו לב שצ'וצ'ו יושבת מול צלחת מלאה בירקות, טחינה וכל טוב ולא אוכלת. 

למה היא לא אוכלת??? החברים דאגו. 

אמה אמרה שהיא מעדיפה לאכול עם מזלג ולא לכלכך את האצבעות עם טחינה..

אההה יש לנו אורחת עם בקשות מיוחדות :) 

הבאנו בשמחה רבה לאמה מזלג וצפינו בה בהתעניינות רבה.. 

סיפרנו לה שבשולה אנחנו משתמשים בירקות כמו מזלג וטובלים אותם בטחינה, ושבקרוב גם אנחנו נאכל עם מזלגות..

צ'וצ'ו סיפרה שגם בהלו יעקב פעם לא היו משתמשים במזלג ואז אורטל ודור הביאו מזלגות ומאז אוכלים רק עם מזלגות.. 

תודה לאורחת המיוחדת שלנו, בזכותה אנחנו יודעים שיש לנו לאן לשאוף: )



**הדגל של שולה **



עינב סיפרה לחברים שכל קבוצה בגן תכין דגל, שאותו נוכל לתלות בחצר..

ככה האורחים שיגיעו לגן יכירו את הקבוצות השונות וידעו להבדיל ביניהן 

הייתה התרגשות רבה לקראת יצירת הדגל

עינב שאלה את החברים איך נכין את הדגל שלנו..?

החברים מיד אמרו את כל הצבעים שהם אוהבים אבל רגע, רגע! 

זה לא דגל אישי, זה דגל קבוצתי

זמן מצוין לשיח על ויתור והסכמה על מנת ליצור משהו משותף משלנו. 

אז בסוף הוחלט על צבע סגול שילווה את הדגל וצורה- כוכב! 

לא סתם כוכב, מטביעות כף היד שלנו, בצבע ורוד. 

בעבודת צוות צבענו את הדגל וכל חבר בתורו ניגש להטביע את חותמו. 

תודה לעינב על יצירת דגל משמעותי וכיפי! 

מסיבת אירווזיון במפגש: 

להיטים ישראליים: 

[TOY](https://www.youtube.com/watch?v=CziHrYYSyPc)

[אבניבי ](https://www.youtube.com/watch?v=eqgR-O_UwqI)

[דיווה ](https://www.youtube.com/watch?v=pdZi84F-Fsk)

ועוד שירים שעינב הכירה לנו: 

[ספרד  ](https://www.youtube.com/watch?v=RYxRIujyKgg)

[צרפת](https://www.youtube.com/watch?v=_-PVtGc59CI) 

**כל שישי בגן הוא סיבה למסיבה**

איך אפשר שבוע אירווזיון בלי הקרנה חגיגית ומסיבת חצר כמיטב המסורת. 

כיתת הלו יעקב שינתה את פניה והפכה לחדר הקרנה ענק בו החברים יכלו בכיף לשבת או לשכב על מזרנים וכריות ולצפות בקטעים נבחרים של האירוויזיון 

מי שחפצה נפשו דווקא בלהזיז קצת את הגוף, מצא עצמו במסיבת מטריפת חושים בליווי איפור פנים תוצרת אחי. 



**אני ושמולה בחצר **

השבוע הגענו לתובנה שקבוצת שולה ושמוליק, הלא הם שבט שמולה המאוחד, זקוקים ליותר זמן חצר יחדיו. 

הילדימות בשכבת הצעירים אוהבים כל כך לבלות אחד בחיק השני וזמן חצר הוא האידיאלי לכך. 

באזורי המשחק השונים אנחנו פוגשים חברים עם מכנה משותף לנו, ונהנים מזמן המשחק יחד. 

כך בדיוק נרקמות בגן שלנו חברויות מקסימות בין הילדימות.  

היתרון בזמן חצר ארוך הוא היכולת לייצר פעילויות מובנות וטקסים משותפים

השבוע, פעילות מכחולים על הדק. 

החברים ניגשים לקחת להם מכחול ומציירים איתם על הדק והקירות.. עם מה מציירים? עם מים! 

אנחנו מגלים מה קורה כשמציירים לאט או מהר, המים לא נשארים לנצח.. לאן הם נעלמים? 



כדי להתרענן מהחום הכבד, אנחנו יושבים תחת המאוורר הגדול בצל ואוכלים יחד פרי קפוא מתוק ומרענן. 

בעונג רב ליקקנו  לנו בננה קפואה ואחזנו בשתי ידיים בקליפה העבה של משולש אבטיח. 

וקצת לפני שאנחנו נכנסים לארוחת צהריים, משחק שכבתי! 

"ברווזים ברווזים, בואו הביתה....לא רוצים!

בואו לאכול... לא רוצים! 

בואו לשתות....לא רוצים!"

אז אנחנו נתפוס אתכם:) 

שמוליקים ושולות מתרוצצים בחצר כמו ברווזים עד שכולם מגיעים לדק ומתיישבים

לארוחת הצהריים אנחנו נכנסים בזוגות מעורבים של שמולה, שוטפים ידיים ובתיאבון! 

הופ הופ טרללה גדלתי בשנה

מזל טוב ליואבי שלנו שחגג השבוע יום הולדת! 

במקום עוגה אכלנו כדורי תמרים מתוקים וטעימים וזה היה שינוי מרענן ונחמד ביותר. 

תודה רבה ומזל טוב ליואבי ולכל המשפחה. 

**הודעות ועדכונים**

\-	בסוף היום נוצר פקק של הורים במבואה, נבקש לאסוף דרך החצר בלבד. גם אם כבר עברנו לכיתה הסמוכה, היכנסו מהדלת האחורית הלבנה. 

\-	בדיקות ושאר ירקות- אבקש לחדד שבדיקה בבוקר היא דבר לגיטימי רק קחו בחשבון שהילדימות מפספסים ארוחת בוקר אז היערכו בהקדם, בנוסף השתדלו להודיע לי על כך ערב קודם ולא באותו בוקר. אנחנו מבזבזות זמן מיותר בלהבין איפה אתם נמצאים. 

באותו עניין, לא ניתן לצאת באמצע היום לבדיקה ולהחזיר את הילדים בצהריים. זה משבש להם את כל הלו"ז. 

\-	נוהל יום א'- סדינים חדשים ותמונת סופ"ש אחת עם הסבר קצר:) 

\-	בקבוקי מים- ממליצה בחום לעשות להם ניקוי יסודי במיוחד לפיה, בחלקם כבר הצטבר עובש. 

\-	הכינה נחמה לחזרה לבקר אותנו... הציצו בראשי הילדימות וטפלו בהתאם לצורך. 



תודה לעינב האהובה שהחליפה אותי באהבה ובמסירות ביומיים בהם נעדרתי השבוע! 

**שבוע נהדר,**

**שירז, אלינור ועינב **

****





## בוגרים א'- תקווה

שבת שלום לכם/ן!

אחרי יום עצמאות חגיגי, הנושא האקטואלי שמגיע גם לאוזני הילדים הוא - הארוויזיון!

אולי הילדים כבר שמעו על נטע, התחרות בישראל ועל הגעת תיירים לארץ... ובכל זאת לא כל כך הבינו מה קורה.

ובמעבר ישיר מהסתכלות על המדינה שלנו ביום העצמאות, החלטנו השבוע להתמקד בנושא המדינות ובאופן ספציפי –** דגלים ואירוח.**



**פעילות ויצירה בקבוצת תקווה – "כל הארץ דגלים דגלים..." (ולא רק של מדינת ישראל)**

סיפרנו לילדים שישראל מארחת את מדינות העולם והשתמשנו בהקבלה שהילדים מכירים- נכון לפעמים תקווה מארחים את הלו יעקב או קבוצת שמוליק?

עוד דרך ללמידה היא בהדגמה של משחק אירוח! - חילקנו את הכיתה לשלוש אזורים שונים וכל אזור קיבל דגל וקראנו לאזור מדינה, בחרנו שני ילדים שיהיו המארחים וכל פעם המארחים כיוונו מספר ילדימות למדינה שונה בכיתה... המארחים היו צריכים להיות קשובים להוראות ולהביא את האורחים בבטחה למדינה הנכונה!

אחרי שלמדנו קצת מה זה אירוח... למדנו מה זה דגל.

"תקווה ראיתם פעם דגל?"

לני סיפרה שראתה דגל שחור כמו חתולה שחורה. איפה עוד יש דגל שחור?

בים!

דיברנו על סוכת המציל ומה שהוא עושה כל בוקר, הוא צריך לבדוק אם הים רגוע או משתולל, איך הוא יידע? תקווה ענו שלפי הרוח והגלים!

בכל בוקר המציל בודק את מצב הים ותולה דגל. 

דגל לבן- הים רגוע ואפשר להיכנס.

דגל אדום- אפשר להיכנס אך צריך לשים לב לגלים.

דגל שחור- נבו אמר שאסור להיכנס!

הצגנו להם את דגל ישראל, שזה כמובן מתקשר לנו ליום העצמאות שהיה לאחרונה בו הילדימות ראו המון את הדגלים ברחובות.

יצרנו שיח ושאלנו איך אנחנו יודעים שזו מדינת ישראל? פלג ואיתי אמרו שיש מגן דויד. האם גם באיטליה יש דגל ישראל? לא... ליאו אמר שבצרפת יש את דגל צרפת ואדם אמר שבאוסטריה יש את דגל אוסטריה.

חשבנו יחד... איך מכינים דגל? 

צריך לבחור צבעים! בחרנו צהוב כתום וכחול... החברים הציעו שהצבעים יהיו פסים צמודים

ומה עם סמל?

החברים המציאו סמל ממשולש ריבוע וכוכב...

ואיזו מדינה זאת?!

בחרנו ב-מדינת הכדורסל ואוכלים בה רק פירות!



סיפרנו לילדים שביום שישי נעשה הפנינג אירוויזיון של הגן.



איך יידעו לזהות את קבוצת תקווה? נכין דגל!

דיברנו על זהות הקבוצה ויצרנו שיח, בגן שלנו יש כמה קבוצות וכולן מיוחדות ושונות,

מה תקווה אוהבים לעשות?

לשמוע צוללת צהובה יונתן אמר, לשחק במשחק רמזור ליאו הוסיף, תקווה מאוד אוהבים פירות ולקרוא ספרים ולהציע שירים שנשמע יחד...

הסברנו שגם תקווה היא מיוחדת ושונה ושאנחנו יכולים לבחור איזה דגל יהיה לנו, אז כמו בהדגמה הקודמת בחרנו צבע,

האפשרויות הצטמצמו לצבע צהוב כמו צוללת צהובה וצבע כחול כמו הרמקול שלנו.

החברים כולם הצביעו כמעט פה אחד צבע כחול!

ומה עם סמל... חשבנו וחשבנו... אולי רמזור? משחק הרמזור זה משחק שאנחנו משחקים עם הילדימות עוד מתחילת שנה, כשאומרים אדום אנחנו עוצרים, כשירוק קופצים או נוסעים, וכשכתום אנחנו ממתינים ומתכוננים... הקבוצה חשבה שזה סמל נהדר, אז עכשיו לביצוע!

התחלקנו לשלוש קבוצות לפי צבעי הרמזור, את הצבע הכתום צבענו עם חותמות, את הצבע האדום עם מברשות והצבע הירוק עם מכוניות משחק.

גזרנו עיגולים מהצבעים והדבקנו על הדגל,

הילדימות מאוד התרגשו לראות את הדגל שלהם ובמיוחד אחרי שהבינו במה מדובר (:

תלינו את הדגל לראווה ביום שישי לכבוד אירועי הארוויזיון בגן.

הילדיםות התרגשו לראות אותו כשנכנסו בבוקר ויחד נזכרנו מה כל אחד צבע. תחושת השותפות בעשייה היתה ניכרת.



**ואירועי הארוויזיון החלו!**

התחלנו בכיתה של הלו יעקב בצפיה של קליפים מאירועי הארווויזיון בכל מיני שנים.

לפעמים הבגדים היו צבועניים או מצחיקים

בחלק מהשירים הזמר או הזמרת שרו בשפה שאנחנו לא מכירים

לפעמים היו אורות על הבמה ואפילו אש

היו שירים ישנים וחדשים...

הילדים היו מרותקים להופעות!

משם, עברנו למסיבת אירוויזיון בחצר! שרנו, רקדנו... ואפילו התאפרנו בדוכן האיפור המפורסם של אחי.

היה חגיגי ומהנה!



**פעילות ויצירה בקבוצת תקווה – "אם יוצאים מגיעים למקומות נפלאים!"**

ברוח האירוויזיון רצינו גם להיכנס לנושא החקירה ויציאה למקום לא ידוע.

הספר האהוב של דוקטור סוס הרגיש לנו מתאים, במיוחד לקבוצה שאוהבים מאוד את רגעי הקריאה המשותפת.

ברגעים אלו רצינו גם לתרגל את תרבות הדיון שלנו, הזכרנו לילדים שאנחנו קוראים את הספר בפעם הראשונה אז נקשיב קודם ואז יהיה זמן לשאלות.

אחרי שסיימנו לילדים היו המון שאלות ומרוב התלהבות היה קשה לעקוב, אז הצגנו להם את מקל הדיבור, מי שאוחז במקל הדיבור מדבר וכולם מקשיבים לו,

החברים היו מאוד קשובים למי שדיבר והשואלים הרגישו שיש להם מקום להביע (:

ובחזרה לספר- הקבוצה אהבה את הציורים ושאלו עליהם רבות- על הפרטים הקטנים, ומה זה מזכיר להם

שמחנו לשמוע את האסוציאציות השונות!

הילדים התעניינו מאוד במסע של האיש הקטן- עידו שאל למה הוא יצא מהעיר שלו? חשבנו ביחד למה... אולי חיפש משהו, אולי רצה לפגוש מישהו... ואולי סתם רצה לחקור?

סיפרנו בקצרה שהאיש הקטן רצה לראות המון מקומות שונים וגם כשפחד המשיך בדרכו

נזכרנו גם בפעולות השונות שהאיש הקטן עשה,

ארז אמר שבהתחלה הלך, לני אמרה שהוא המתין וחיכה לאוטובוס, נבו נזכר שהאיש הקטן גם שט בסירה! דבר נוסף שהתקשר לנו זוהי חזרתו של תומר מטיול בצרפת. תומר בעצם יוצא למקום נפלא ולא נודע וגילה הרבה דברים חדשים שהוא לא מכיר. זה יכול להיות לפעמים מעט מפחיד ויש חשש, אך אם מעזים מגלים המון דברים מעניינים ומופלאים. תומר שמח לספר לנו מחוויותיו בטיול.

ולגבי הספר, גילינו שלילדים לא נגמרו השאלות על הספר כי זה ספר מאוד עמוס בפרטים ופעולות שונות- ממליצים לכם ולכן ההורים גם כן לקרוא את הספר עם הילדיםות- אולי גם אתם תגיעו איתם יחד למקומות נפלאים! 



**ארוחת בוקר בקבוצת תקווה 2.0 (משתדרגים!)**

ארוחות הבוקר שלנו כלכך נעימות ומלוות בשיח בין הילדים ובאכילה מהנה, והחלטנו שהגיע הזמן לעורר את המודעות של הילדימות להגיינה האישית שלהם והתחשבות בסביבה. 

כשאנחנו אוכלים טחינה, הידיים יכולות להתלכלך, וכשאנחנו הולכים לקחת ירקות זה לא נעים שהירקות מתלכלכים והחברים צריכים לקחת ירקות עם טחינה...

תחילה עוררנו את המודעות שלהם, כל פעם כשבאו לקחת ירקות ביקשנו שיסתכלו על הידיים ויאמרו אם הידיים שלהם נקיות, כלומר העברנו להם להם את האחריות, זה הגוף שלהם (:

מי ששמר על ידיים נקיות יוכל לקחת ירקות בעצמו ומי שהתקשה קצת, נשים לו ירקות וגם נראה לו איך אפשר לשמור על ידיים נקיות, אפשר לקחת את הירקות ולטבול בטחינה ואפשר גם לנגב את הלחם על הטחינה!

זה היה שבוע מלא בחיזוקים ובלמידה, 

גם בשטיפת הידיים ביקשנו שיסתכלו על הידיים והפנים במראה, אם הם מלוכלכים, אולי צריך שפשף קצת יותר, אולי להשתמש בסבון.

המפתח לעצמאות הוא מודעות עצמית (:

דבר נוסף ששידרגנו זה את ארוחת השישי שלנו.

בארוחת השישי אנחנו אוהבים לשבת יחד לארוחה חגיגית בשולחן ארוך. 

השבוע, במקום שאנחנו נגיד להם את האוכל לצלחת, העברנו את הצלחות והעברנו את האחריות אליהם:

אם אני מעוניין במה שיש בקערה אני מוזג לי לצלחת ואז מעביר אותה לחבר/ה. אם לא, אני פשוט מעביר הלאה.

הילדים היו אלופים! הסתכלו, התחשבו בחברים והיו עצמאיים!

**רגע של נחת (מאת: אחי)**

השבוע ביום שלישי מילאתי את מקומה של רעות, לאורך היום אדריאן הרגיש לא טוב ויצא בצהרים לנוח בבית.

בזמן השכמת הילדימות הייתי איתם לבד (כמובן שיש עוד צוות מסביב). האמת? כמעט ולא היה בי צורך. כל חבר וחברה התעוררו בחיוך וברוגע, הביאו אלי את השמיכה לקפל, הלכו לשירותים, הישבו לנעול נעליים/ סנדלים, ועזרו למי שהזדקק. העירו את החברים בנועם, הביאו משחק משידת המשחקים, והתיישבו באופן עצמאי לשחק. כל זה קורה ברוגע ובהרמוניה מושלמת. אני לא חושבת שהוצאתי יותר מדי מילים. היה היה כאשר הבנתי שכל הילדימות כבר מוכנים, ואני מתבוננת בשלושה מעגלי חברים, שנוצרו עצמאית, הם פשוט התיישבו אחד ליד השני והתחילו לחלוק במשחק, לבנות יחד, לדבר ולהתייעץ. זה היה מחזה כל כך מרגש (גם כשאני כותבת אני נרגשת), ואני פשוט יבשתי לי בין כל המעגלים, התבוננו והתרגשתי. לא העזתי לעצור אותם למרות שהגיעה כבר השעה 16:00 ועדיין לא אכלנו. 

הרגעים האלו הם שיקוף נפלא לעבודה מדוייקת והדרכה נכונה של הצוות, עד כדי כך שהילדימות בכלל לא זקוקים לנו כגורמים מתווכים, לא בפעולות הבסיסיות ולא בזמן המשחק. פתאום קלטתי כמה ענקיים הם ואיך התגבשו. שמחה לחלוק אתכם את הרגע הזה...



**מוזיקה ללב היא חודרת**

השבוע תומר הביא לנו לגן מפוחית שקנו לו בטיול בצרפת. וכמובן, כמו שאנחנו אוהבים, פיתחנו את זה.

איזה צליל היא עושה?

איך מנגנים בה?

איך מחזיקים אותה?

מה קורה כשנושפים חלש או חזק?

ובעקבות השיח, שמענו השבוע 2 קטעים עם מפוחית:

[נגן רחוב מוכשר שמנגן במפוחית.](https://youtu.be/jFsbVDk5e0A) תוך כדי ההקשבה ממש ניסינו לשים לב אם הנגינה שלו מהירה, איטית, קופצת, רגועה....



ולבקשת הילדים, איך לא, השיר Yellow Submarine  של [הביטלס בגירסת מפוחי](https://youtu.be/YuhDGWBvjQI)ת





**הודעות חשובות**

\# סדינים רעננים ובקבוקים מלאים

\#שמות על הטיטולים, בגדים להחלפה (חשוב שיהיו 2 זוגות תחתונים ו2 זוגות מכנסיים) ושקיות לשים את הבגדים המלוכלכים.

\# תמונה מהסופ"ש לאדריאן עד יום ראשון ב8:00 

נתראה בראשון,

רעות,אדריאן, תמר ועינב





## בוגרים ב'- הלו יעקב



**dare to dream / העזו לחלום הלו יעקב**



**חוויות מיום העצמאות**

כששאלתי איך חוויתם את חופש יום העצמאות שלכם כל הילדימות כולל כולם הזכירו את הזיקוקים שהיו כנראה הדובדבן בקצפת החג.

חלק דיברו בהתלהבות ושמחה וחלק שיתפו שחששו מהקול החזק .

 דיברי הילדימות -

זיקוקים שנשמעו חלשים היו רחוקים, ואלה שהיו חזקים היו קרובים.

השתמשתי באוזניות כדי לא לשמוע את הזיקוקים וידיים על העיניים כדי לא לראות. 

כשהייתי קטן פחדתי מהרעש של הזיקוקים ועכשיו כבר לא.

למה אין רק זיקוקים בלי הקול החזק.

זיקוקים נראים כמו המון המון מנורות קטנות וציבעוניות בשמיים .



**אירוויזיון**



אירוויזיון זו תחרות שירה שכמעט כל הארצות משתתפות בה הארץ המנצחת זוכה לארח את שאר המדינות.

שנה שעברה נטע ברזילי המהממת זכתה עם השיר טוי ולכן השנה אנו מארחים.

ברחבי העיר מסתובבים תיירים ותיירות מהעולם הגדול ומדברים בשפות שונות ונראים קצת אחרת.

ממש כייף לחוות את העולם פה אצלנו. 

זו הזדמנות מצויינת לחקור דגלים, סמלים, צבעים ושירים מיוחדים.

במהלך השבוע הקשבנו לשירים שונים מהאירוויזיון מהארץ ומהעולם התעמקנו בשיר מצחיק ממש עם שפה חדשה שפת הב׳ אבניבי כמובן.

מה זה אומר? מודה שגם אני לא ממש מבינה עד הסוף לפעמים, אבל זה היה משעשע למדנו על צליל הב׳- בִ׳, בֵ׳, בָ׳, בֻ׳.

הוספנו את האות ב׳ לשמות שלנו ויצרנו איכשהו שפה חדשה לגמרי … (:



**אירוויזיון, ארצות, דגלים.**

התבוננו בכמה דגלים שונים 

מה המכנה המשותף שלהם ? 

כולם מלבנים לכולם יש צבע כלשהו וסמל .

למה הצבעים והסמלים שונים?

כדי שנוכל להבדיל בין המדינות השונות.

הדגל שלנו, דגל ארץ ישראל מה הצבעים שלו?

כחול ולבן

והסמלים?

שני פסים ארוכים ומגן דוד אחד באמצע המורכב משני משולשים.

השבוע המדינה שלנו מארחת ארצות שונות לתחרות האירוויזיון כל העיר מלאה בדגלים שונים וציבעוניים חשבנו יחד איך היינו רוצים שהדגל שלנו יראה.



**יוצרים דגל אישי**

עבודה אישית במיוחד יצירה מאתגרת את קבוצת הילדימות שלנו.. יש נטייה לעשות כמו האחר לבחור את אותם צבעים מן שלב כזה.. השבוע איתגרנו את עצמו .

בכל עמדה חיכו פריטים שונים

עמדה של סמלים- גזרנו צורות שונות כמו עיגולים, חצאי עיגול, פסים ארוכים וקצרים, גלים ועוד…

עמדה של צבעים וטושים

הילדימות הוזמנו אחד אחד לקחו סלסלה קטנה ובחרו סמלים ואת ציבעי הדגל שלהם לקחו את המלבן הלבן והתיישבו כל אחד/ת עם עצמו/ה צבעו את הדגל לבד ,תיכננו היכן יניחו את הסמלים וברגע שהגיעו להחלטה בדקו שעמדת ההדבקה פנויה קמו הדביקו את הסמל והניחו לייבוש.

מאוד התרגשו להציג בפני חבריהם/ן את הדגל ולהסביר למה בחרו דווקא את הסמל הספציפי הזה.





**הדגל האישי ייחד אותנו כאינדווידואל ומה עם הקבוצה? **

שאלנו את עצמנו מי אנחנו, מה מייחד אותנו….

איזה מן סמל וצבעים נבחר לדגל הקבוצתי שלנו איך נצליח להחליט אנחנו המון ילדימות.

דמוקרטיה קראו כולם פיתרון הקסם.

הבאנו מספר צבעי גואש לכיתה לאחר שייח הורדנו את הצבעים שלא עיניינו את רובנו לאחר סינון נשארו שלושה בקבוקי צבע ורוד,כתום, צהוב.

הנחנו כל צבע במקום אחר וביקשנו מהילדימות לשבת ליד הצבע המועדף עליהם ספרנו את מספר הילדים בכל צבע בכתום היו ארבעה ובוורוד שישה ובצהוב שמונה …. 

חשבנו יחד למי יש הכי פחות קולות? לכתום !

הורדנו אותו מהאופציות ועכשיו אלה שבחרו כתום מה העדפה השנייה שלכם ? הרוב הלכו לצבע הורוד.

דמוקרטיה בשילוב חברות כך נבחר שהדגל שלנו יהיה בשני צבעים היינו ממש קרובים לשיוויון(:

את יריעת האל בד הלבנה הכנסנו לכיתה חלק בחרו לצבוע בורוד חלק בצהוב, אלה שבחרו לא לצבוע ניגשו למשחק ריצפה או ספרייה.

והסמל שלנו מה איתו?

הלו יעקב פה הלו יעקב שם הלו יעקב זהירות - היפופוטם!

בתקופת הבחירות באחת ההצבעות קלפי החלטנו שיהיה בסגול ושחור וכך היה, מדהים שזכרו את זה.

דגל הלו יעקב הונף ליד הכיתה שלנו והחברימות התגאו ממש בדגל שלהם. 







**אירוויזיון 2019  בגן שלנו **

את קבלת השבת שידרגנו לחגיגת אירוויזיון יחד עם כל ילדי הגן אירחנו והתארחנו.

יצרנו בכיתה שלנו חדר הקרנה בו צפינו ברגעים גדולים על בימת האירוויזיון.

התרשמנו מהבמה הגדולה ..... ראינו עשן צבעוני וריקודים מיוחדים לפעמים היה רק זמר/ת ולפעמים היו זמרי רקע ואפילו רקדנים/ות.

במקביל אחינועם שלנו פתחה את העמדה הכי כייפית במסיבות איפור הפנים התור היה ארוך(:

ובחצר מסיבת אירוויזיון ובזכות החום הוספנו גם שפריצרים עם מים קרירים להשלמת החוויה.

ולמי שלא כל כך התחבר הכנו כיתות שקטות בהם חיכו משחקי ריצפה.

מדהים איך כל ילד/ה יודע ומרגיש מה הכי טוב בשבילו/ה.

כמה כייף לחגוג את שישי ככה (:



אז במה צפינו -

[ toy-נטע ברזילי](https://youtu.be/84LBjXaeKk4)







[הללויה- גלי עטרי](https://youtu.be/C33kO3fvjkI)



[אבניבי- יזהר כהן](https://youtu.be/pOH-sojmLJY)



[דיווה -דנה אינטרנשיונל ](https://youtu.be/HNS8qvuhnmc)





**דיוקים קטנים לילדימות גדולים **

עוד שלב בו הקבוצה יכולה להתמודד עם דיוקים, שינויים ועוד קצת עצמאות ואחריות. 

זמן שירותים ושטיפת ידיים.

הדחת מים כפתור גדול וקטן, שמנו לב לשוני בין כפתורי הדחת המים למה הם שונים?

כפתור גדול מיכל שלם של מים להורדת קקי

כפתור קטן חצי מיכל להורדת פיפי…

למה זה כל כך משנה?

צריכה מיותרת זו מחלה בעולם שלנו כמו שבארוחת הבוקר אנו לוקחים כמה שהגוף שלנו צריך מקסימום קמים לתוספת ולא מעמיסים סתם. 

ובחצר אנו לא אוספים המון צעצועים בידיים רק כדי לא לפספס אנו לוקחים רק מה שאנו רוצים לשחק איתו .

לרוקן מיכל מים שלמים סתם בכל הגעה לשרותים זה ביזבוז של המים גם פה אנו רוצים להשתמש רק במה שצריך, לכן אנו מקפידים על כפתורי ההדחה .

דיוק נוסף - כאשר אנו שוטפים ידיים, לפני הניגוב בנייר אנו מנערים היטב את המים בכיור כדי למנוע טיפטופים והרטבת הריצפה. (סכנת החלקה)

נותנים יד לצוות-

בזמן משחק חופשי בחצר יש לנו זמן לעזור מסביב … למי עוזרים?

לחן במטבח שוטפים ירקות, חותכים, מודדים כוסות אורז ועוד…

עוזרים למחנכות שכבת הצעירים להכניס את תיקי הילדימות פנימה.

מפנים את כיתת היצירה מחזירים כיסאות למקום…

הילדימות כל כך אוהבים לעזור שלפעמים יוצא שהם מאוכזבים שנגמרו המשימות.

ברגע שאנו לוקחות את ״המטלות״ האלה, מעצימות אותן  ונותנות להן מקום של צמיחה ובגרות הילדימות נהנים מהן ומרגישים חלק חשוב במערכת וזה מדהים. תנסו בבית(;







**פעילות ספריה **

השבוע החלפנו בפעם הראשונה ספרים .

איך עשינו זאת?

פעם היינו מוציאים ספרים רלוונטים מניחים על הריצפה ונותנים לחברימות לבחור.

קבוצת הלו יעקב בקיאה בעינייני הסיפרייה הם משתמשים בה במהלך היום בחופשיות ובאחריות לכן הקצנו להם את המדף התחתון בו יש ספרים להשאלה.

הילדימות פתחו את התיקים שלהם הוציאו את הספרים בדקו קודם אם יש משהו מעניין אצל החברימות ואם לא ניגשו לחפש בסיפרייה באופן עצמאי.

השייח היה נפלא אני ממליצה על הספר כי יש שם נסיכה אמיצה.

אני לא אהבתי את הספר כי הוא היה ארוך....

היו כאלה שפשוט החליפו אחד עם השניה .

את כל הספרים אנו רושמים במחברת שלנו ומניחים בקופסא מיוחדת כדי שנוכל לעקוב אחרי הספרים שלנו הסיפרייה של הגן חשובה לנו והיא שייכת לכולם ולא רק לנו.



מזכירה אנו מחליפים ספרים רק בימי חמישי 

זו פעילות שמלווה בתירגול שייח בין הילדימות חשיבות לדיוק זמן סיפרייה וטיקסיות.

זה לא יכול להתקיים בכל יום.

השבוע התנהל שייח בקבוצת הגן בוואטסאפ סביב יום ההחלפה וביום חמישי תיזכרנו בבוקר .

זו האחריות שלכם להביא את התיקים וגם האחריות שלכם לתווך לילדימות כשאתם שוכחים.

אנו אומרים שזו הזדמנות לקרוא את הספר שוב או הזדמנות לחקור את הסיפרייה הפרטית בבית לספרים שהרבה זמן לא נגענו בהם.

הילדימות כקבוצה מגובשים וחזקים יחד גם אתם יכולים (:

אם זכרתם ביום רביעי לארגן את תיק הספר תכתבו בקבוצה תתזכרו את חבריכם לקבוצה תעזרו לכולם לתת לילדימות את זמן הסיפרייה שלהם(:





**הודעות ועידכונים**



יום א׳ בנוהל סדינים רעננים ובקבוקי מים מלאים .

הוסיפו סט בגדים נוסף בתיק ותיקי בד לבגדים המלוכלכים יש המון פעילויות עם מים ובוץ .



מגבונים חודש מאי העמודה שלנו עדיין חצי ריקה או שאתם לא מסמנים או שלא מביאים מגבונים נא שימו לב.



מזכירה למרוח את הילדימות לפני הגן במקדם הגנה.



תיקי ספר ביום חמישי.



**שבוע קסום **

**אורטל ודור. **

****
