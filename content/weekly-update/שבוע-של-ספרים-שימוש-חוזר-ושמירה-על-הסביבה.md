---
title: 'שבוע של ספרים, שימוש חוזר ושמירה על הסביבה'
date: '2021-07-16T15:27:14+03:00'
---
**שבת מנוחה לכל המשפחות שלנו! **

כמעט ולא שמנו לב, אבל השנה שלנו תכף מסתיימת! היום האחרון לשנה הוא יום ראשון 8.7.21, שזה  כבר עוד פחות מחודש. אנחנו מתבוננות בילדימות תוך היזכרות באיפה שהם היו בתחילת השנה, ומתפעמות מהם כל יום מחדש!

אז כמה הודעות בסימן סוף שנה:

* **תמונת מחזור**: ביום ראשון הקרוב, 18.7.21, נצלם תמונות מחזור קבוצתיות בגן, אותן תקבלו במסיבות הסיום. במידה ומי מהילדימות יחסר, לצערנו לא נוכל לבצע תמונות השלמה. 
* **מסיבות הסיום**:

**בוגרים**: המסיבה תתקיים ביום חמישי הקרוב, 22.7.21.

מזכירות כי ביום זה שכבת הבוגרים תסיים פעילותה ב-16:00, כדי שנוכל להתארגן למסיבה. אנא התארגנו בהתאם. 

מסיבת הסיום תתחיל בשעה 17:00, אך שימו לב שאנחנו עובדים בקפסולות ולכן כל משפחה תשובץ בקבוצה של כ-6 ילדימות ותתבקשו להגיע לגן בשעה אחרת (שבין 17:00-18:00). כל ילד/ה יוצא/ת עם הורה אחד למסע מסביב לשכונה :) 

את כל יתר הפרטים תקבלו במייל נפרד ביום ראשון. 

**צעירים**: ביום שישי הקרוב, 23.7.21, ניפגש בפארק אדית וולפסון לפי חלוקה לקבוצות: 

סגולים (חולוד, ענת, הילה) בשעה 8:30 עד 9:30 

ורודים (גבי, חוה) בשעה 10:00-11:00. 

במפגש יהיה כיבוד שלכם, ואנחנו נדאג לפעילות קצרה וקלילה הורה-ילד/ה. 

מיקום מדוייק ישלח אליכם בבוקר המפגש בקבוצת הואטסאפ. 

מזכירים- האירועים עם הורה אחד, ללא אחים/ סבים. 

בנוסף, סיום הפרויקט יתקיים בגן עבור הילדימות ביום שישי 30.7, מבחינתכם זה לא אומר כלום, רק שתדעו שלא ויתרנו על סגירת המעגל הלימודי בגן. מבטיחים לתעד הכל ולשלוח לכם. 

* **מתנות לצוות:**

אנחנו יודעים שאתם מאוד רוצים להודות לצוות בסיום השנה, ולתת להם מזכרת. אנחנו מבקשים להזכיר כי בגן שלנו, מטעמי אתיקה ובהסכמת כל הצוות, אנחנו לא מקבלים מתנות אישיות. 

אם בא לכם לפרגן לצוות תוכלו לעשות זאת בדרכים הבאות: 

* מתנה מכלל הורי הגן, לכל הצוות
* מתנה צנועה לצוות קבוצתי, מהורי הקבוצה (למשל קבוצת הורודים לגבי וחוה וכדומה). 
* ברכות אישיות לצוות. 

מעבר לכך, הצוות לא יקבל מתנות - אנחנו מקבלים את האהבה והחיבוק שלכם בעיקר באמצעות מילים וחיוכים:) תודה על המחשבה ועל שיתוף הפעולה.

* **קורונה**:

לאור העובדה שהשכונה שלנו הפכה השבוע לכתומה אנחנו מבקשים לחדד מחדש את נהלי בריאות הקורונה: 

1. חום - ילד/ה עם חום יוכלו לחזור רק לאחר 48 שעות לאחר ירידת החום (ללא מורידי חום כמו נורופן) ובאישור רופא או עם בדיקת קורונה שלילית. 
2. כל שיעול חדש שאינו כרוני מחוייב בבדיקה ואישור רופא  (מלבד ילדימות עם שיעול כרוני המאושר וידוע לנו- סטרידו/ אסטמה). 
3. אנחנו מזכירים כי חלה עליכם חובת דיוווח לעדכן אותנו בכל מקרה בו מישהו מבני המשפחה מגלה תסמיני קורונה/ היה במגע עם חולה מאומת. 
4. במידה ומישהו מבני המשפחה שגרים בבית בבידוד, חלה גם על הילד/ה שבן חובת בידוד אלא אם כן האח/ ההורה בבידוד משאר בני המשפחה (כלומר לא בבית). 
5. מבקשים להזכיר שוב כי אנחנו לא מאפשרים כניסת אחים גם לא לאזור הסטרילי.  לאזור הסריטלי יכול/ה להכנס אך ורק אדם אחד לאיסוף כל ילד/ה ורק עם מסכה על אף ופה. 

מודים לכם על שיתוף הפעולה המדהים לאורך כל השנה, בואו נמשיך כך עד סופה! 

**באהבה**

**אחינועם וכל צוות גן ילדי הטבע הדמוקרטי**

## שכבת הצעירים

השבוע המשכנו לחקור את פרוייקט מעל ומתחת לאדמה שלנו, והפעם הוספנו לו זוית נוספת תוך חיבור לשבוע הספר שציינו בגן – שמירה על הסביבה. מיד נרחיב, אך קודם כל, הודעות כרגיל:

* לצורך מתנת סוף השנה שלנו נשמח לקבל מכם גרביונים (המון) שאינכן זקוקות להן יותר. 
* לא לשכוח סדינים נקיים ובקבוקי מים מלאים כמו בכל יום ראשון!

# שומרים על האדמה שלנו

השבוע אכלנו אבטיח קפוא בחצר, וקיבלנו חתיכת נייר שתעזור לנו להחזיק את האבטיח. החצר שלנו פתאום התלכלכה מחתיכות נייר שנזרקו בכל מקום. חשבנו: איך נשמור על החצר שלנו נעימה ונקייה? היכן אנו זורקים את הזבל שלנו? האם נעים לנו לשחק בחצר מלוכלכת בשאריות אבטיח וניירות? מיהרנו ואספנו, ושמנו לב לעוד כל מיני לכלוכים שכבר אספנו מהר.

השבוע ניסינו לשים לב הרבה לסביבה שלנו ולחשוב כיצד להפוך אותה לנעימה יותר. הגענו לכך גם מכיוון אחר לגמרי, דרך שבוע הספר.

לפני כל הקראת סיפור הקפדנו לציין את חלקי הספר: הדף העבה נקרא כריכה, הכריכה עוזרת לנו לשמור על הדפים העדינים בתוך הספר כמו שהשריון הקשה שומר על הצב וכמו שהבית שלנו שומר עלינו. על הכריכה לרוב רואים את שם הספר ואיור. החברימות כמובן לא יודעים לקרוא אבל הם בהחלט מזהים איורים: התבוננו בכריכה ובאיור שעליה, ראינו המון גזרים, ארנב ומחילה, עננים ופרפרים. ניסינו לנחש איך קוראים לסיפור: אולי ארנב אוכל גזר? אולי המון גזרים? קראו לסיפור "יותר מידי גזרים" והחברימות היו ממש קרובים לגלות זאת רק מהאיור!

הכרנו תודה למאייר שצייר כלכך צבעוני וברור ועזר לנו לנחש את שם הסיפור.

וממה עשויים דפי הספר? מנייר! את הנייר שבספר אנחנו משתדלים מאוד לא לקרוע, כדי שחברימות אחרים, וגם אנחנו נוכל לקרוא בו שוב ושוב! ומה נעשה בנייר שכבר אין לנו צורך בו? החלטנו לנסות למחזר אותו!

את שאריות הנייר אספנו מהחצר והכנסנו לכלי. בכיתה חיפשנו עוד ניירות שאין בהם שימוש, ולקחנו אותם למחזור! את הניירות קרענו לפיסות קטנות מאוד, והנחנו בכלי.

אחרי שהיו לנו המון קרעי ופיסות נייר כמו נייר טואלט, בריסטול, נייר קרפ ועוד..  הוספנו מים לכלי.

המים הרטיבו את הדפים והתעניינו לראות מה יקרה לדף אחרי שהמים יספגו. ביום למחרת הגענו וראינו מרק נייר - חלק מהנייר ממש התמוסס ונעלם וחלקו נשאר כמו שהיה. פוררנו את הגושים ואת הנייר עד שהפך לגרגירי הוספנו חול והמון דבק ולשנו במסירות את העיסה עד שהפכה לבצק מיוחד שיכולנו לצלול לתוך הדמיון בעבודה איתו.

![null](/img/pics/נייר-צעירים.jpeg)

**יום שישי בגן!**

ולסיום, יום שישי בגן!! יום כל כך כיפי ומיוחד. אין דרך מספיק טובה לתאר את האווירה והריחות בגן ביום הזה שעובר כלכך מהר. החלות שהבוגרים הכינו לנו ממלאות את כל הגן בניחוחות נעימים, וכולנו מצפים בכיליון עיניים לקבלת שבת!

איך נראית קבלת השבת שלנו עכשיו?

הטקס נפתח בשיר ["על האדמה" /מוסיקה אורגנית](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwiIgozpz-fxAhW9hv0HHekPAV0QyCkwAHoECAcQAw&url=https%3A%2F%2Fwww.youtube.com%2Fwatch%3Fv%3DESva8AftAY8&usg=AOvVaw26IGyCeqbP_AebR8Fzyl7i):

> "על האדמה, מה אוהב לצעוד,
>
> מעליי שמיים גבוהים כחולים מאוד.
>
> והאור בהיר, הוא מציף את העולם
>
> שלום,שלום, שלום לכולם. "

לאחר מכן אנחנו עושים טקס מיוחד שכולל הוקרת תודה לדברים שקרו לנו השבוע, לאנשים שאנחנו אוהבים, לטבע, לחיות, לריחות ולצלילים. והכי לחברימות שעזרו לשמור על סביבה נקייה ולגוף שלנו שנותן לנו כוח לבוא כל יום לגן :)

**עוד סיבה למסיבה**

השבוע חגגנו לשחר שלנו יום הולדת בגן, המסיבה הייתה משמחת ונהנינו מאוד לרוקד יחד! תודה רבה על קאפקייקס טעימים ופירות מתוקים!

בשבוע הבא, נסכם את הפרוייקט שלנו, מעל ומתחת לאדמה! בינתיים מאחלות לכולם סופ"ש רגוע ונעים!

**צוות שכבת הצעירים – חולוד, הילה, חוה וגבי**

## שכבת הבוגרים

השבוע המשכנו לעסוק בפרוייקט הג'ונגל שלנו, והפעם התמקדנו בהשפעות שלנו כבני אדם על הג'ונגל. מייד נספר לכם על כך, אך קודם כל, כמה הודעות:

* מחר יום ראשון – מזכירות בקבוקים צוננים מלאים וסדינים רעננים!
* יום חמישי – מתרגשות לקראת מסיבת הסיום שלנו! תקבלו על כך הודעה מפורטת ביום ראשון, אך אל תשכחו לשריין את יום חמישי אחרי הצהריים!
* בובות למנוחה – חלק מהילדימות החלו להביא בובות למנוחת הצהריים. מבחינתנו אין בעיה עקרונית עם זה, אך שימו לב לכמה דברים: זהו צעצוע שישנים איתו, כך שבובה רכה ולא גדולה מדי מתאימה – צעצועים קטנטנים וקשים קצת פחות. אלו גם דברים שאפשר להסביר לילדימות – אם נתהפך בטעות מתוך שינה על צעצוע קשה זה יהיה לנו פחות נעים, הבובה הרכה נעימה לחיבוק ועוזרת לנו להירדם.

**אז מה היה לנו השבוע?**

אחרי כמה שבועות שבהם אנחנו עוסקים בחי ובצומח שבג'ונגל, מעל ומתחת לפני האדמה, התחלנו לחשוב השבוע גם איפה אנחנו בתוך כל זה. הג'ונגל מורכב מהמון דברים, אבל כולנו הסכמנו שההגדרה הראשונה שלנו לג'ונגל הייתה יער מאוד צפוף. ובשביל יער, נדרשים הרבה עצים. המון חיות מסתתרות במחסה שמעניק להם סבך הג'ונגל. למה עוד משמשים העצים, מלבד לחיות?

\-	הצמחים ביערות הגשם מספקים חלק גדול מן החמצן שאנו ויצורים חיים אחרים זקוקים לו לנשימה.

\-	יערות הגשם הם מקור למגוון רב של מוצרים שאנו משתמשים בהם, משוקולד וקפה ועד לגומי, דבק, בשמים, שמנים ותרופות.

\-	העצים שומרים על האדמה פוריה ויציבה – השורשים שלהם מחזיקים את הקרקע במקומה, ומזינים וניזונים ממנה. 

מה עוד עשוי מעץ? האם יש משהו מסביבנו? לא! ענו הילדימות בהחלטיות. החלטנו לבדוק וגילינו שרוב הציוד בכיתה עשוי מעץ. יצאנו לסיור בגן וגילינו מתקני עץ בחצר/מסגרות של תמונות במסדרון/ כפות וכלי הגשה במטבח. אנחנו צורכים הרבה מוצרי עץ! 

כדי לבנות את כל הרהיטים האלו, אנו צריכים עצים.

כמה זמן לוקח לעץ לגדול? המווון זמן. 

חשבנו יחד איך נוכל לצרוך באופן מודע את החפצים שלנו. בשלב זה הכרנו את המושג שימוש חוזר. 

מהו שימוש חוזר? משהו שמשתמשים בו שוב ושוב ושוב גם אם זה לא בתפקיד היעודי לו. למשל:

נעל ישנה וקרועה יכולה להפוך לעציץ. הארונית שכבר לא מתאימה לחדר שלנו יכולה להתאים לחדר של מישהו אחר. קופסא שקיבלנו בדואר יכולה להפוך לכלי לטושים, ודפים שציירנו עליהם כבר בשני הצדדים, יכולים להפוך לעטיפת מתנה! כל השבוע ניסינו לחשוב כיצד אפשר לעשות שימוש חוזר בחפצים שכבר איננו זקוקים להם בשימוש הקודם שלהם.

הידעתם שכדי ליצור דפי נייר לציור אנו גם זקוקים לגזעים של עצים?!?! 

השבוע ניסינו גם אנחנו לעשות שימוש חוזר בנייר שלנו – התאמנו על פעולת הקריעה, וחתכנו ניירות מסוגים שונים לקרעים קטנים קטנים. מה קורה לנייר כשמרטיבים אותו?

![](/img/pics/נייר-בוגרים.jpeg)

לקחנו את קרעי הנייר והשרינו אותם בפיילת מים גדולה. בשבוע הבא כשנחזור מהסופ"ש נראה מה קרה לנייר המושרה, וננסה לראות מה אפשר לעשות מהעיסה. עוד בשבוע הבא – נסכם את פרוייקט הג'ונגל שלנו ונקנח כמובן במסיבת הסיום!

**סופ"ש נעים,**

**צוות שכבת הבוגרים: אורטל, מיכל, שיר וימית**
