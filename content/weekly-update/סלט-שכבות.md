---
title: סלט שכבות
date: 2023-11-24T07:25:27.215Z
---
<!--StartFragment-->

השכבה הצעירה

**שבת שלום לכל משפחות הגן,**

איזה כיף שכולנו יחד עכשיו באותו המקום שוב! החל מהשבוע הקרוב נאריך את שעות פעילות הגן ל-15:30 בשכבה הצעירה, ו-16:00 בשכבה הבוגרת.

קישוט מקלטים: במקלט ארטר (הקבוצות הצהובה והאדומה) קמה ועדת קישוט שמארגנת לכם יום פעילות שנשמע ממש כיפי להכנת קישוטים יחד עם הילדימות שיהפכו את המקלטים לצבעוניים ומזמינים יותר! ממליצות בחום גם להורימות ממקלט שולמן להתארגן על פעילויות כאלה או דומות! כל הכבוד על היוזמה!

**שבת שלום מאחינועם, עומרי וכל צוות גן ילדי הטבע הדמוקרטי**

## **השכבה הצעירה**

השבוע התאחדנו סוף סוף כולנו במתחם המקלטים, עם ההצטרפות של הקבוצה הסגולה. הסגולים התרגלו ממש מהר למקום החדש, ונהנים לחקור אותו ולפגוש את החברימות הכחולים. האדומים קיבלו בברכה את הקבוצה הצהובה שהצטרפה אליהם למקלט, ונהנים לשחק יחד איתם. במקביל, התחלנו לחקור את פירות ההדר והמשכנו להיתקל בסימני הסתיו שלנו.

**הקבוצה הסגולה**

השבוע עברנו קבוצת הסגולים למתחם המקלטים והיה לנו מפגש כל כך מרגש עם כל המחנכות וילדי הקבוצה הכחולה שחולקים איתנו את החלל!  הגענו, נפרדנו מההורימות והכרנו את החלל החדש שלנו!

איפה הבובות? והקוביות? איפה אוכלים? והיכן ישנים? 

מהר מאוד הרגשנו שהחברימות כבר ממש מרגישים בנוח, משחקים וחוקרים! חלקם מאוד סקרנים לגבי הקבוצה הכחולה ויוצאים להציץ עליהם ולפעמים גם לשחק איתם בכיתה שלהם. אפילו הספקנו כבר לעלות למעלה לגינה ולשחק שם במתקנים - כמה כיף להיות בחוץ ביום סתוי נעים!

כל החברימות כבר נשארו לשנת צהריים, כמה מרגש לראות איך הילדימות כבר מחוברים כל-כך זה לזו ולמחנכות שהמעבר למקלט היה חלק ונעים!

**מקלט ארטר המקלט הכתום** 

מה קורה כשקבוצה אדומה וקבוצה צהובה נפגשות? נוצר מיקס כתמתם ומתוק! הצהובים מזמינים אותנו למפגש אנרגטי, לטיול בגינה ולארוחות משותפות.. מדהים לראות כמה למידה יש מהחיבור הזה… למדנו שכשהסכין יוצאת לחיתוך יוצאת אנו נניח את הידיים על הברכיים.. כשאנו רוצות משהו לאכול נמתין בסבלנות ונכין קערה משתי כפות הידיים שלנו. ראינו שהצהובים מפנים את הצלחות שלהם אחרי האוכל, ורצינו גם! איך עושים זאת? מחזיקים את הצלחת בשתי הידיים וצועדים לפח. לוקחים כף ומנקים איתה בזהירות את תוכן הצלחת לתוך הפח, ואז מניחים את הצלחת והכף בזהירות בפיילה המחכה. בחוץ, הצהובים מלמדים אותנו לטפס גבוה ואיך אפשר לאסוף המון המון עלים.

**הסתיו שלנו!**

השבוע נפתח בימים גשומים וקרירים מאוד. כשהגענו בבוקר למקלט ולבית של אחינועם פגשנו עלי שלכת במרפסת, בגינות, על מדרגות המקלט.

זו היתה הזדמנות טובה להעמיק את השיח שלנו על פירות ההדר שמלווים אותנו בעונה הקרירה הזו. היה לנו תפוז כתום, לימון צהוב ואשכולית ירוקה! התבוננו, החזקנו, הרמנו את הפירות, ראינו מה קטן ומה גדול, וכמובן, גם טעמנו! עשינו פרצופים חמוצים ללימון, וליקקנו את האצבעות אחרי התפוז.

מזכירות לכם.ן לשבוע הבא להביא סדינים נקיים ולרשום שמות על כל הציוד של הילדימות:)

**מאחלות סוף שבוע רגוע ושקט מכל צוות שכבת הצעירים- הילה, ענבר, אלמוג, רוני, גבי, נעמי, מיאל, שירז ואורית✨**



## השכבה הבוגרת

בתחילת השבוע, כשהגענו לגן תפס אותנו גשם חזק ממש. הכבישים התמלאו מים, הגינה בבוץ, וחלקנו הגענו קצת רטובים. חלק מהילדימות הגיעו עם מטריות ומגפיים, ובהפוגות בגשם יצאנו לטיולי שלוליות בגינה. מצאנו שבלולים שיצאו לטייל, התבוננו בטפטופים, פתחנו מטריות ורקדנו קצת בגשם. ראינו שבלילה הרוח הייתה כל כך חזקה עד כי שברה קצת ענפים והעיפה הרבה עלים - ואנחנו יכולנו לאסוף אותם ולייצר מקלות הליכה, מזלגות, זרדים למדורה שלנו… ראינו שהמתקנים רטובים ולא נעים לשבת עליהם, הם חלקלקים וקשה לטפס…

ביום שני, לפתע שמנו לב שהציפורים חזרו לצייץ - הסתכלנו למעלה, וראינו שהשמיים חזרו להיות כחולים! השמש בצבצה, הטיפות על הדשא הבריקו באור, ובמהרה נהיה לנו שוב חמים. כשחזרנו למתקנים, ראינו שגם הם כבר יבשים, ואפשר לחזור להשתמש בהם!

**הדרים**

אנחנו מאוד אוהבים פירות הדר! החברימות אוהבים לקטוף אותם בדרך למקלט, ויחד אנחנו יושבים וקולפים אותם,  מנשנשים, טועמים, ומביטים בהבדלים - הקלמנטינה קטנה, האשכולית גדולה, הלימון צהוב והתפוז כתום... והקליפה? היא דקה או עבה? קל לקלף אותה או קשה? תוך כדי, אנחנו גם אוהבים לשמוע שירי תפוזים! האהובים עלינו- [קילפתי תפוז](https://www.youtube.com/watch?v=TTS02WYLsWs) ו[שי מן הפרדס](https://www.google.com/url?sa=t&rct=j&q=&esrc=s&source=video&cd=&cad=rja&uact=8&ved=2ahUKEwjHtLaVjtyCAxX3WEEAHe4sAPcQtwJ6BAgPEAI&url=https%3A%2F%2Fwww.youtube.com%2Fwatch%3Fv%3D-BVN67YZrfI&usg=AOvVaw0N1e7HiqfcqyDEwsk-5Iv5&opi=89978449)!

**מקלט ארטר**

הקבוצה הצהובה מזה כמה שבועות כבר החלה להתארח במקלט ארטר, בצד השני של הגינה. בכיתה אחת נמצאת הכיתה האדומה, ובצד השני - הצהובה. ביום שלישי עברנו הצהובים סופית למקלט ארטר - אנחנו מגיעים לשם כבר מהבוקר ופוגשים את החברימות האדומים. לפעמים אנחנו אפילו קצת מתערבבים, ואז אנחנו צוחקים שאנחנו הקבוצה הכתומה!

אם בשכבה הבוגרת אנחנו הקבוצה הצעירה יותר, בקבוצה "הכתומה" אנחנו הבוגרים.  השבוע החברימות לקחו את התפקיד הזה מאוד ברצינות, והחלו ללמד את החברימות האדומים קצת הרגלים חדשים. למשל: החברימות האדומים ראו אותנו מפנים צלחות, ומיד רצו גם! עזרנו להם ולימדנו אותם איך אנחנו עושים זאת.

לימדנו אותן ריקודים שאנחנו מכירים, עזרנו להם לגלוש במגלשה של הגדולים, שילקנומיחד איתם ולימדנו אותם קצת איך אפשר לשחק יחד.  זוהי הזדמנות נהדרת בשבילנו להיות מובילים ומנהיגים.

**מקלט שולמן**

ביום שלישי כשהגענו הקבוצה הכחולה למקלט ראינו עוד חברימות נכנסים יחד איתנו - הקבוצה הסגולה! כבר הרבה זמן שלא התראינו, קיבלנו אותם יפה. הילדימות שאלו הרבה שאלות: איפה הם היו? למה הם הצטרפו? הם ישחקו איתנו? 

כבר ביום שני, פינינו להם יחדיו את החלל הפנימי של המקלט - העברנו יחד בעבודת צוות את כל המשחקים שלנו, ועברנו לישון בחלל החיצוני הגדול יותר! הפס הכחול בכניסה מסמן לנו, להם ולכם ההורימות איפה מתחיל החלק שלנו במקלט, ואיפה שלהם - כדי שלא נפריע זו לזה להיכנס ולצאת פנימה. את השירותים והכיור אנחנו כמובן חולקים.

מה עוד גילינו? בקבוצה הסגולה הילדימות קטנים יותר ולא תמיד יודעים להסביר את עצמם במלים.  הם אוכלים וישנים מוקדם יותר, אז אנחנו משתדלים להיות קצת יותר בשקט כשהם הולכים לישון,  והם משתדלים להיות בשקט כשהם קמים ואנחנו עוד ישנים…

מדי פעם אחד מהם מצטרף אלינו, וגם אנחנו סקרנים ומדי פעם מציצים עליהם, או אפילו באים קצת לשחק איתם ולעזור לצוות שלהם - הרי אנחנו הקבוצה הכי בוגרת בגן!

ומתי אנחנו נפגשים צהובים וכחולים? בגינה! איזה כיף פתאום לפגוש את החברימות שלא ראינו כל היום! בחוץ אנחנו נפגשים, יושבים יחד, גולשים יחד, וחוזרים להיות השכבה הירוקה לקצת.

בשבוע הבא נמשיך להטמיע את השינויים שלנו,

ניפגש ביום ראשון עם סדינים נקיים ובקבוקים מלאים!

**שבת שלום!**

**צוות השכבה הבוגרת: חוה, לין, מייקי, לילה, נגה, עמנואל ומיכל**