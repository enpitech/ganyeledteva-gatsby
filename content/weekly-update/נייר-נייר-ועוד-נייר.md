---
title: 'נייר, נייר ועוד נייר'
date: '2020-07-04T16:50:57+03:00'
---
שבת שלום,

כמה הודעות כרגיל בתור התחלה:

1. מזכירים למי שעוד לא הביאו מגבונים לחודש יולי: כל ילד/ה מתבקש/ת להביא חבילת מגבונים אחת.
2. שעות שיחות עם הצוות: אנחו מבקשים להזכיר כי ישנם זמנים מיועדים בהם אנחו זמינות לכם, ואנחנו מבקשים לפנות אלינו רק בזמנים אלו. בין השעות 7:30-19:00. מציינות כי המחנכות עסוקות עם הילדימות בשעות פעילות הגן ולכן במקרים לא דחופים יתכן שנתעכב בתשובתנו, מבטיחות לחזור אליכן ברגע שמתפנות. בנוסף, ימי שישי הינם ימי מנוחה (גם כשאנחנו עובדים) ונבקש שלא לפנות אלינו בימים אלו, אלא אם מדובר בנושא חירום. 
3. שעות הגעה לגן: להזכירכם, יש שעות מוגדרות לקבלת הילדימות בבוקר והן נקבעו בהתאם לרציונאלים חינוכיים. נבקשכם לכבד שעות אלה. במקרים מיוחדים, כמו בדיקה או טיפול, יש להודיע על כך לפחות יום מראש למחכנת האחראית – חולוד / מיכל / אורטל. הגעה לגן במקרה כזה תתאפשר עד שעה 11:00. לאחר שעה זו הגן לא יקבל ילדימות.

מהן שעות הקבלה?

בשכבת הצעירים שעות הקבלה הן 7:30-8:30. במידה ואתם מאחרים, תוכלו להיכנס בשעה 9:00.

מדוע? בין השעות 8:30-9:00 סדר היום מתחיל, הקבוצות כבר יושבות לחברותא ולארוחות בוקר. בזמן זמן יש ריבוי משימות שמצריכות את כל הצוות. בזמן זה, קבלת ילד משמעותה עזיבת מחנכת אחת את הקבוצה בזמן מעבר, והדבר מייצר עומס ומשבש את התנהלות הרציפה של הקבוצות.

בשכבת הבוגרים שעות קבלת הילדימות הן בין 7:30-9:00, ולא יאוחר מזה. 

מדוע? בשעה זו אנחנו מתחילים את סדר היום ואיחור משעה זו משבש את התנהלות הלו"ז, כמו כן הילד/ה המאחרים מפספסים חלק חשוב מהפעילויות שמוגשות רק בשעות אלו. 

משפחות אשר מאחרות באופן קבוע ומגיעות ב9:30, לתשומת לבכם.

**שבת של שמש וכיף**

**אחינועם וכל צוות ילדי הטבע הדמוקרטי**<br/>

## שכבת הצעירים

בשבוע שעבר פתחנו צוהר לעולם הספרים, והשבוע המשכנו במסע שלנו וגילינו עוד תוכן שאפשר למצוא בהם – לא רק סיפורים ותמונות, כי אם גם שירים. חלקם אפשר ממש לשיר, אחרים לא. הם קצרים יותר מסיפורים רגילים, יש להם בדרך כלל מקצב משלהם, ולא תמיד הם מלווים בתמונות. במקביל, המשכנו לחקור את החומר שממנו עשויים הספרים – הנייר. איך אפשר לגעת בו? בעדינות – אם נמשוך חזק מדי, הוא ייקרע. ומה יקרה אם חומרים אחרים יגעו בו? בדקנו מה קורה כשמכניסים אותו למים, למשל. הוא קצת מתמוסס ונהיה רך וגמיש! בשבוע הבא, נמשיך לבחון את תכונות המים, לקראת פרוייקט סוף השנה שלנו שיעסוק בים.

אבל קודם כל, כמה הודעות:

\-	**נוהל יום ראשון** – לא לשכוח בקבוקים מלאים וסדינים נקיים!

\-	**לבוש **– אנא דאגו לארוז בתיק 2 סטים של בגדים להחלפה, לפעמים אנחנו נרטבים ומתלכלכים. בנוסף, אנחנו משתדלות לחנך את הילדימות לעצמאות, וחלק מזה הוא ללמוד להתלבש לבד. חישבו כשאתם בוחרים בגדים בבוקר ואורזים ספיירים בתיק – האם קל ללבוש לבד את הבגד הזה? אולי המכנסיים האלה צמודים מדי? הצווארון בחולצה הדוק מדי? הדבר נכון במיוחד לגבי ילדימות בתהליך גמילה: מאוד מסובך ללמוד לעשות פיפי באסלה תוך כדי שמתעסקים עם שמלה מסורבלת, או להספיק להגיע לשירותים כשעליך להיחלץ מאוברול. ודבר אחרון: כשבנות מגיעות עם שמלה לגן, נבקש ללבוש גם מכנס מתחת. הילדימות משחקים הרבה בחצר ובחול, ורצוי שתהיה עוד שכבה מעל התחתון/חיתול.

\-	**ברוך הבא לגבע!** השבוע הצטרף אלינו לשכבה גבע, שעבר בשבועות האחרונים תהליך הסתגלות בשכבה הבוגרת, אך משתלב הרבה יותר טוב עם שכבת הגיל שלנו. הילדימות מאוד שמחו לקראתו ועזרו לו במהלך הימים הראשונים שלו בשכבה. כשגילו שהוא אוהב מכוניות, הוא מצא עצמו מוקף מכוניות בן רגע! ברוך הבא לשכבת הצעירים גבע!

**אז מה היה לנו השבוע?**

המשכנו בעולם הספרים, הספריה הכיתתית נפתחה מדי יום, והילדימות כבר ממש מדפדפים כמו מקצוענים בספרים! אנחנו מדברים הרבה על חשיבות השמירה על הספר – אם בשבוע שעבר למדנו להיזהר לא לקרוע אותם, השבוע למדנו שצריך גם לשמור לא לשפוך עליהם שום דבר – לא צבע וגם לא מים!

**עיסת נייר**

מה קורה כשהנייר של הספר נרטב? לקחנו את קרעי הנייר שיצרנו בשבוע שעבר, והוספנו להם גם נייר טואלט, מפיות וקרפ צבעוני. הוספנו לאט לאט את הניירות למים, והילדימות ערבבו אותם פנימה ולשו אותם. לאט לאט, המים שינו את הצבע והעיסה הפכה לסגולה. בידיים חרוצות סחטנו את המים לכלי נוסף, הוספנו דבק לבן והמשכנו ללוש את עיסת הנייר שלנו. את העוגיות של הילדימות הנחנו במגש משותף ובחרנו מקום מצוין תחת השמש לייבוש מהיר. הנייר שלנו כבר לא רך ומתפורר הוא קשה כמו כריכה של ספר!

**מעטפות**

גילינו גם משהו נוסף שעשוי מנייר השבוע: מעטפות. הילדימות קיבלו כל אחת מעטפה, אותה יכלו לפתוח ולחקור. ומה אפשר לעשות עם מעטפות? להכניס לתוכן דברים! המשכנו את השיח שלנו על קריעת הנייר – זה נכון שספרים לא קורעים, אבל יש דפים שאפשר לקרוע, וכך לעשות בהם שימוש חוזר, אחרי שכבר אין לנו צורך בשימוש המקורי שלהם. הילדימות קיבלו ערימה של גזירות מנייר עיתון ומגזינים: הם סרקו, בדקו ומצאו את אלה שהכי עניינו אותם, 

היכן נשמור את האוצרות האלה? במעטפה שלנו! הילדימות התנסו בהכנסת הגזירות פנימה, והתמודדו עם ניירות גדולים שצריך לקפל. את המעטפות קישטו במדבקות צבעוניות. בשבוע הבא נוכל לעשות שימוש חוזר נוסף בתוכן המעטפות שלנו, כשניצור מהן קולאז'.

ומה לגבי תוכן הספרים?

התמקדנו השבוע בספרים של שירים, ובראשם – "הכבש השישה עשר", ו"ילדי בית העץ".

לפילים בחרנו את "[הכבש השישה עשר](https://www.youtube.com/watch?v=OiqiiTkiL5k&list=PLl4dAhw20YU249WLwc9LFWAH-up_GL6zd&index=19)" / יהונתן גפן:

> ״כשאני לא מצליח להרדם 
>
> ומחשבות יוצאות ונכנסות 
>
> אני יושב על המיטה שלי 
>
> וסופר כבשים (ולפעמים גם כבשות).״

הקיפודים קראו את "[לוקה](https://www.youtube.com/watch?v=_lFi8T50ec8)" / רן כהן אהרונוב:

> "מצאתי כלבה בצבע שחור 
>
> עם עיניים חומות וזנב מאחור 
>
> אמא אמרה 'איזו חמודה'
>
> אבא אמר 'זה המון עבודה'".

הסוריקטות שמעו את "[הסיפור על האיש הירוק](https://www.youtube.com/watch?v=CJmMpc0lo1c)" / יהונתן גפן:

> "אם במקרה אני פוגש מישהו
>
> שלא מבין אותי או חושב שאני תינוק.
>
> אם במקרה אני פוגש מישהו כזה,
>
>  אני תכף מספר לו על האיש הירוק".

והקואלות קראו את השיר שהם רגילים לשמוע במפגש:

> "[קואלה](https://www.youtube.com/watch?v=wuDDOhST4GA), לה לה לה לה,
>
> מתהפכת,
>
> עם הראש שלה למטה,
>
> קואלה, לה לה לה לה,
>
> מחבקת את הענף ושרה".

בתחילה קראנו את השירים בלי מוסיקה ודיברנו עליהם. מדהים היה לראות את הילדימות מתחברים לסיפור ורק בסוף ההקראה פתאום מבינים שהם מכירים את השיר מאיפשהו. בהמשך, גם השמענו את השירים בגירסאות המוקלטות. מציעים לכם גם בבית לנסות לבחור שיר אהוב ולהקריא אותו, במקום לשיר – זה מאפשר לילדימות ולכם לשים לב למלים עצמן, ולא רק למוסיקה.

# הפינה הצהובה

**הנה באה הרכבת**

השבוע תרגלנו הרבה את בניית רכבת החברימות שלנו: הרכבת עוזרת לנו להגיע ממקום למקום – גם בגן, כשאנחנו רוצים לעבור כקבוצה. אנחנו בוחרים קטר, ואחד אחת מתחברים אליו. איך? אוחזים בעדינות בשולי החולצה של מי שלפנינו. הרכבת צריכה לחכות בסבלנות עד שכולם עולים, ורק כשנשמע הצופר – "טווו, טוווווו", היא יוצאת מהתחנה  - כמובן, לאט ובזהירות ומבלי להפיל אף אחת.

**יום הולדת הנה בא**

השבוע חגגנו יום הולדת לגיא שלנו! ההתרגשות הייתה מרובה, גם של גיא וגם של כל החברימות. קישטנו יחדיו את הכיתה, רקדנו, שרנו, וכמובן, נהנינו מהפינוקים שגיא הביא לנו: קאפקייקס ואבטיח! מזל טוב לגיא-גיא!

# הפינה הכחולה

בשבוע האחרון התחלנו לתרגל "גשר מזהב" - משחק קבוצתי העוזר לנו לתרגל שיווי משקל והצלחה משותפת כקבוצה ויחיד/ה. המטרה? לבנות את הגשר הכי ארוך ויציב בעולם!

מה עושים? ילד אחד עומד ברגליים פשוקות, מזמין חבר/ה שיעברו בין רגליו ויעמדו ישר מאחוריו וכך הלאה. הילדימות העומדים צריכים לוודא שהפישוק מספיק רחב ואלו העוברות מוודאות שהראש והגוף שלהן נמוכים כדי לוודא שלא נפיל את החברימות. ומה קורה בסוף? לאחר שהגשר נבנה אנו מוחאים כפיים ופוווווו רוח חזקה נכנסה מהחלון והגשר נופל בצחוק גדול!

ואיך אפשר בלי שיר שילווה את המשחק?

> "בנו גשר, בנו גשר, בנו גשר מזהב!
>
> אלון עובר, אלון עומד בפיסוק רחב" (לפי השיר "גשר מזהב").

**מאחלות שבוע נהדר לכולנו,**

**צוות שכבת הצעירים – אלינור, מיכל, ימית ואורטל**

## שכבת הבוגרים

בהמשך לחודש הספר העברי העמקנו השבוע בשיח שלנו על עולם הספרים, דיברנו על סוגים שונים של תוכן בספרים והתמקדנו בספרי שירה. בנוסף המשכנו להתאמן על הגזירה (נהיינו ממש אלופים בזה!!) ואת כל שאריות הגזירות שלנו אספנו לעיסת נייר נפלאה ומלכלכת שממנה יצרנו לעצמנו פסלון אישי. בחצר המשכנו לדבר על מבנים ובנינו גשר אנושי שכל החברימות זחלו בו. לקראת השבוע הבא, התחלנו לדבר על מבנים שונים ואיך הם מתאימים לאקלימים שונים וכבר חשפנו את הילדימות לאיגלו, כי הנושא הראשון בפרוייקט סוף השנה שלנו "מסביב לעולם", יהיה הקוטב!

**אך קודם כל פינת ההודעות:**

\-	**מחר יום ראשון** – לא לשכוח בקבוקים מלאים וסדינים נקיים!

\-	לצורך פעילות שברצוננו לעשות השבוע, נשמח לקבל מכם צנצנות קטנות וריקות שכבר אינכם צריכים!

ועכשיו לעיקר!

**ספרי שירה**

בשבוע שעבר התחלנו להתעמק בתוכן ובמבנה של הספרים, והשבוע גילינו גם מבנה תוכן חדש בספרים: שירה. איך קוראים למי שכותבים שירים? משוררים! השירים יכולים להיות עם מוסיקה או בלי, אבל בדרך כלל יש להם מקצב שמייחד אותם מספרים רגילים. יש שירים בחרוזים, וכאלה בלי. הכרנו את הספר "הכבש השישה עשר" והקראנו לחברימות שירים מתוכו. החברימות מיד זיהו את השירים שהקראנו והתחילו לשיר.

שאלנו: מה שונה בין שיר שמקריאים ושיר ששרים? לשיר ששרים יש מנגינה ולחן, ומי שכותבים את אלו נקראים מלחינים. לשיר ששרים יש לרוב בתים ופזמון. הכרנו את השיר "[יוסי ילד שלי מוצלח](https://www.youtube.com/watch?v=Z3mPxW55Opk)" (ע. הלל).

> "שֶׁמֶשׁ בַּמָּרוֹם זוֹרַחַת
>
> אִמָּא אֶת יוֹסִי בְּנָהּ שׁוֹלַחַת
>
> לֵךְ הָבֵא בַּקְבּוּק חָלָב
>
> לֵךְ יָשָׁר וְאַל תִּשְׁכַּח
>
> יוֹסִי, יֶלֶד שֶׁלִּי מֻצְלָח". 

בתחילת השבוע שמענו את השיר בקריאה. הילדימות הזדהו עם יוסי, והציעו רעיונות מעולים לאיך אפשר להסתדר גם בלי חלב, לחם וזיתים. בנוסף הכרנו את השיר "[לוקה](https://www.youtube.com/watch?v=_lFi8T50ec8)" מ"ילדי בית העץ". אחרי השיר כולנו יצאנו למסע חיפושים אחר כלבים ובחרנו להם שמות מגוונים ומעניינים, השם שהם הכי התחברו אליו היה "באבידק" והכלבים שלנו חברו אלינו בכל פעם שקראנו את השיר.

**שימוש חוזר**

השבוע פתחנו את הבקרים שלנו בגזירה. הגזירה היא מיומנות שנתאמן עליה עוד הרבה. אם תשאלו את החברימות הם כבר ילמדו אתכם: "אגודל למעלה, לפתוח את המספריים ולסגור". כל שבוע נאתגר את הילדימות בעוד שלב בלמידה: השבוע גזרנו תמונות שאהבנו מתוך מגזינים שונים ומגוונים והכנסנו למעטפה אישית עם השם שלנו עליה.

לאט לאט, המעטפות התמלאו. אבל עוד נותרו לנו המון גזרי נייר שלא ידענו מה לעשות בהם! אז מהתמונות שבמעטפה חיברנו קולאז', ומהשאריות עשינו עיסת נייר מרשימה ומלכלכת.

לקחנו המון סוגי נייר שונים: נייר רגיל כמו דפי טיוטה, נייר עבה, כמו דף בריסטול, נייר עם ציפוי ניילון כמו נייר מגזין, ניירות דקים כמו עיתון או נייר טואלט ועוד... זרקנו לתוך פיילה את כל סוגי הנייר ושפכנו עליהם מים. הופתענו לגלות שחלק מהדפים התמוססו במים מהשנייה הראשונה, כמו נייר הטואלט והמפיות! הכנו טבלה עם סוגי נייר שונים ועקבנו אחרי התמוססות הנייר במים. למחרת סימנו בטבלה מה נמס ומה נשאר, וגילינו שהדפים הדקים נעלמו להם במים בזמן שהדפים העבים עם הציפוי נשארו כמו שהם.

הכיף העיקרי התחיל כשהזמנו את החברימות ללוש את העיסה עם המים! איזה כיף להתלכלך! פוררנו את כל הנייר במים ואז סחטנו טוב טוב את המים והתעייפנו נורא. במהשך הוספנו דבק, ופירורי הנייר התאחדו לעיסה מופלאה. כל החברימות קיבלו גוש מהעיסה ויכלו לבנות פסל אישי ממנה!

**מבנים בחצר**

שמנו לב שהחברימות בחצר מאוד אוהבים ליצור לעצמם מבנים: למשל, הםמסדרים ארגזים אחד ליד השני, נכנסים לארגזים עם כל הציוד הנחוץ להם – מזון, או מקלדת - ויושבים בתוך הארגז תוך פטפוט עם השכנים. לפעמים אף לווים מהשכנים דברים שחסרים.

במהשך לשיח על מבנים, בנינו גשר אנושי: חבר אחד נעמד בפישוק רגליים, ואז חברה נוספת זוחלת תחתיו, נעמדת מאחוריו בפישוק, וכך כל פעם נוסף מישהו לשרשרת עד שנותר טור ארוך ארוך. בסוף, החברים בחצר מדמיינים שפתאום מזג האוויר משתנה, ומשנים את המבנים בהתאם. כשיש סופה כל החברימות מתאספים בתוך בית ההוביט שלנו ומסתתרים שם. אבל בתוך בית ההוביט נורא חם, ממש כמו באיגלו, אז החברימות אמרו שהם הדליקו מדורה בתוך הבית שתחמם אותם, ודמיינו שבחוץ משתוללת סופת שלג. אחרי שהסופה נרגעה יצאנו וראינו את שולחנות הפיקניק שלנו מלאים בשלג (קצף גילוח). את השלג התחלנו לפנות מהשולחן בעזרת חתיכות קרטון וניקינו את השולחן לחברים שבאים לאכול ארוחת צהריים!

# הפינה הוורודה

השבוע פתחנו את הבקרים שלנו בכיתה: החברימות הצמידו מלא ספות ושטיחונים אחד ליד השני ויצרו להם בית מלא בטוב. את הבית הם חלקו עם כולם, וממש היה כיף לראות את עבודת הצוות שנוצרת ביניהם ואת השיח ומציאת הפתרונות כשיש חילוקי דעות בין השכנים.

**יום הולדת, יום הולדת**

השבוע חגגנו יום הולדת לעידו! המון מטעמים עטפו אותנו במהלך היום: תמיד כיף לנשנש קאפקייס תמרים עם סלט פירות טעים, לבחור לעצמנו את קישוטי הכתר ולקבל מניפת ברכות מיוחדת. שתדעו שהברכות ממש השתדרגו וממש כיף לראות אותם משקיעים בזה מחשבה. החלק הכי מרגש זה לכבות את הנר שלנו בפוווו גדול כסיום. אז תודה רבה לכל החברימות שלנו והמון מזל טוב לכולם!

# הפינה האדומה

את הבקרים שלנו השבוע פתחנו בחצר, דחפנו את ההורים כהרגלנו, שטפנו ידיים, ורצנו לחצר מלאה במשחקים שחיכתה רק לנו! בנוסף, יש לנו בחצר גם פינה שקטה, והפעם בפינה השקטה התאמנו על קריעת נייר, עבדנו עם האצבעות וקרענו את הדפים לחלקים מאוד קטנים. העבודה מאמנת את המוטוריקה העדינה שלנו ואת הקשר בין העין ליד. היה ממש כיף לראות איך החברימות משקיעים בפרטי הקריעה ויוצרים צורות שונות - פעם קורעים בעיגול, פעם בריבוע, פעם משולש...

**מלכות יום הולדת**

השבוע חגגנו לחברות שלנו רות ולולו, החגיגה הייתה שמחה כפליים, כי מה יותר טוב משתיים? החברות פינקו אותנו באבטיח ומלון קרים ביום חם, ופנקייקים ממש טעימים ומתוקים ומאוד שמחו לחלוק אותו עם כולם, אז תודה רבה לכל החוגגים המון מזל טוב לרות ולולו - אוהבים אותכן מאוד!

**שבוע טוב מכל צוות שכבת הבוגרים,**

**חולוד, תמר, טניה וזיו**
