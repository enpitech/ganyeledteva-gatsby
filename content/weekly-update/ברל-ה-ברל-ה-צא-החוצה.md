---
title: 'ברל''ה, ברל''ה, צא החוצה!'
date: '2020-11-07T18:41:57+02:00'
---
**שבת שלום ומנוחה,**

השבוע נהנינו מסימני הסתיו והחורף, ובראשם גם הגשם. מיד יספרו לכם המחנכות על השבוע שלהן ושל הילדימות, אבל קודם כל, כמה הודעות:

**\* החורף מתקרב ואיתו בא הצורך להדגיש ולחדד את נהלי הבריאות בגן:**

טרם חווינו חורף עם קורונה, ואנחנו עדיין לא יודעים איך זה יראה. מה שאנחנו כן יודעים הוא שעל רקע המגיפה, נהלי הבריאות בכל הגנים עודכנו והותאמו, וכך גם בגן שלנו.

\- חום: ילד/ה עם חום מעל 38 מתבקשים להישאר בבית. במידה והחום יעלה במהלך היום נבקש לאסוף את הילד/ה. אפשר יהיה לחזור לגן רק לאחר 48 שעות מרגע ירידת החום ללא מורידי חום. מומלצת בדיקת רופא לפני החזרה לגן.

\- שיעול: במידה וישנו שיעול חדש הצוות רשאי לשלוח את הילד/ה הביתה. אין להגיע לגן עם כל שיעול שהוא אלא אם: הרופא אישר חזרה לגן תוך התייחסות ספציפית לשיעול ומקורותיו. במידה ומדובר ברופא הקבוע של הילד/ה שמכיר בעיה ידועה ניתן להסתפק באישור אך יש לפרט מדוע יש חריגה מהנוהל (האם יש מחלה כרונית כלשהי).

חזרה לגן תתאפשר רק לאחר 48 שעות מחלוף השיעול, או אם ניתן אישור רפואי המאשר בצורה ברורה מדוע ישנה החרגה מכלל זה. אם הרופא דרש בדיקת קורונה, ניתן לחזור רק לאחר שהתקבלה תוצאה שלילית.

\-שילשולים/הקאות: ילד/ה שמשלשל/ת 3 פעמים או מקיא/ה פעמיים ברצף ישלחו הביתה ולא יוכלו לחזור למחרת לגן, גם עם אישור רופא. חשוב להדגיש ששלשולים מאוד מדבקים ולכן אנחנו מחמירים בנושא.

\- כל תופעה או מחלה מדבקת אחרת כגון: דלקת אזניים, גרון, עיניים, מחלת עור מדבקת, פטריות, תולעים וכו'- ילד/ה יוכלו לחזור רק לאחר העלמות כל התסמינים ובאישור רופא.

חשוב להדגיש בעניין זה כי אישור רופא אינו בא על חשבון ההקפדה על אי הגעה ביום למחרת (מלבד מקרים של אישור על שיעול שאינו מהווה סכנה), וזאת מאחר וחלק מהאישורים ניתים בדרך דיגיטלית ומבלי לפגוש את הילדימות.

חשוב לנו להדגיש כי ההקפדה על הנהלים האלו היא לטובת כולנו: אנחנו רוצים לשמור על הצוות ועל הילדימות בריאים ומתפקדים, ולצמצם ככל האפשר הדבקות והעדרויות מיותרות. מנסיון השנים הקודמות, ההורים בגן שלנו מאוד משתפי פעולה והתחלואה בגן נמוכה ביותר.

\* **ביקורים בגן**: נשלח אליכם מייל נפרד עם כותרת "גן אחרי הגן". ממליצים בחום על ניצול אפשרות זו לפתיחת שיח עם הילדימות על חוויותיהם בגן.

\* **ימי הולדת**: בשעה טובה ובאיחור של חודשיים, אנחנו מתחילים לחגוג ימי הולדת בגן. איך זה נראה?

אנחנו קובעים איתכם מראש את תאריך יום ההולדת (שהוא בדרך כלל לא תאריך הלידה עצמו). אנחנו חוגגים בכל שבוע רק לילד/ה אחד/ת כדי לתת לו/ה את כל הבמה. תקבלו הודעה מראש מהקפטנית (יש לנו טבלת ימי הולדת עם כל התאריכים!) ובנוסף מייל עם כל הפרטים הנחוצים לכם.

החגיגה בגן צנועה - בלי פסטיבלים, בלונים ומתנות, מתוך רעיון לא להציף את הילדימות רגשית. מה כן יש? הרבה תשומת לב, ריקודים ושירים עם החברימות! ימי ההולדת נחגגים בטקס קבוע – לכל קבוצה טקס משלה – אבל בתוך הטקס הרבה מקום להעדפות האישיות של כל ילד/ה. מה אתם צריכים להכין? עוגה (מתוך המתכונים המצורפים בדף המידע על ימי ההולדת) ופינוק לארוחת הבוקר. אנחנו כמובן נתעד ונצלם ומבטיחות לשלוח אליכם ההורים. בסוף היום, ילד/ת היומולדת מקבלים מאיתנו מתנה שהכנו בעצמנו! נתחיל בימי הולדת לילידי ספטמבר-אוקטובר ומשם נמשיך. הקפטניות יצרו איתכם קשר בקרוב.

**שיהיה לנו שבוע יבש ומהנה,**

**אחינועם וכל צוות גן ילדי הטבע הדמוקרטי**

## שכבת הצעירים

**אז מה עשינו השבוע?**

המון המון כיף! הכרנו חבר חדש - יש לו שני זוגות מחושים, קונכיה על הגב, והוא זוחל לאט לאט! מי זה יכול להיות? החילזון! החילזון לקח אותנו לעולם מופלא וכיפי במיוחד. הכרנו את האליפסה, הסתובבנו סחור וסחור ושינינו כיוון כשהייתה לנו סחרחורת. גילינו שאפשר לצייר לא רק על נייר וגם קפצנו בכל שלוליות הגן. מיד נרחיב על כל זה, אבל קודם קצת הודעות:

\- **הנעלה**: הילדימות תמיד בתהליך למידה, וכדי לא ליצור תסכול אצל הילדימות אנחנו נשאף לתת להם את הכלים הכי טובים להצלחה. לכן נבקש להגיע עם נעליים נוחות לגן, נעליים עם שרוכים או נעליים לא במידה יכולות ליצור תסכול וסרבול אצל הילדימות.

\- **פינת הבקשות**: אם פגשתם בדרך לגן או בטיול משפחתי חילזון נחמד שטייל לו לבד נשמח אם תביאו אותו לבית שהכנו לו פה אצלינו בגן – אנחנו מאכילים, מטפלים ומתבוננים בחלזונות שלנו, ולומדים כך לא רק איך מטפלים ביצור חי, אלא גם המון על היצור עצמו!

\- **ועוד בקשה**: לצורך פעילות נשמח אם תוכלו להמשיך להביא לנו קופסאות מכל הסוגים והגדלים.

\- **מחר יום ראשון**! מזכירות להביא אתכם סדין נקי ובקבוקים מלאים.

ועכשיו לעיקר!

# טוק טוק טוק, צא חילזון

באחד הבקרים הגיע לגן חבר חדש, היו לו שני זוגות מחושים, קונכיה והוא זחל לאט לאט. מי זה הגיע לבקר אותנו? מר חילזון! התחלנו מלחקור את ראשו - המחושים שהם עבורו כמו הידיים והעיניים. ומה הוא בכלל אוכל? ירקות, חלקנו עם השבלולים את ארוחת הבוקר ונתנו לו לטעום מלפפון ירוק! איזה מעשה חברי נהדר.

ומה עם הקונכייה? היא משובללת ותפקידה להגן על החילזון. כנראה חמים ונעים לחיזלון שם בפנים!

איזו צורה יוצרת הקונכיה? הספירלה היא צורה מעגלית שאין לה סוף – היא מתחילה מהמרכז ויכולה להמשיך ולהמשיך להסתובב! גם לחברימות שלנו הצענו להסתובב בחצר מהר מהר, ולאט לאט. אך עד מהרה, נהייתה לנו סחרחורת. מה נעשה? נסתובב לצד השני! הסתובבנו הסתחררנו והפכנו כיוונים עד שכל החברימות נפלו לרצפה והתגלגלו מצחוק. בנוסף שמנו לב שהחברימות מאוד אוהבים ללכת במעגלים, אז חיברנו את הג'ימבורי שלנו ויצרנו מסלול מעגלי שהסתובבנו בו שוב ושוב.

**גשם גשם משמיים**

בזמן ששיחקנו בחצר והיינו עסוקים במר שבלול, הרגשנו טיפות מים שמרטיבות לנו את העורף. הסתכלנו סביב ולא ראינו כלום. חזרנו לעיסוקינו ולפתע שוב הרגשנו טיפות מים קרירות על הגוף. הרמנו את המבט לשמיים ומה גילינו?

> "גשם גשם משמיים
>
> קול המון טיפות המים"

החברימות כלכך התרגשו לפגוש את הגשם שקולות ההתרגשות מלאו את תל אביב! לפתע שמענו קול חזק מחריש אוזניים, ומבול התחיל לרדת. מהר מהר רצנו להסתתר מהגשם והתבוננו בו בעניין: איך הוא יורד מהעננים שבשמיים עד לחצר בגן. ראינו איך הוא מרטיב לנו את הטרקטורים האהובים ואיך הוא ממלא את ארגז החול במים עד שהתמלא בוץ והכלים של ארגז החול נשטפו. שמענו את השיר "[עננים](https://www.youtube.com/watch?v=u2yJkxT87_U&lc=UggO-If2p04EaXgCoAEC)" של שגיב בר וברגע של הפוגה יצאנו לחקור את החצר. קפצנו על הדק הרטוב, השפרצנו המון מים וגילינו שאם נשב – נרטב! אולי מוטב לעמוד כשרטוב בחוץ...

**על מה מציירים? **

השבוע החברימות נחשפו לחומר חדש: גירים! בחצר האהובה שלנו, מעל ארגז החול יש קיר שחור. על הקיר השחור מותר לצייר בגירים. אצו רצו כל החברימות לנסות לצבוע בגירים, וגילו שהגירים צובעים להם את הידיים בלבן ואז אפשר למרוח את הצבע בעזרת האצבעות.

**עבודה בבצק**

התחלנו את השבוע בהכנת בצק משחק ביחד: באיזה מרכיבים נשתמש? קמח, מלח, מים ושמן. ובמה נערבב? הבאנו קערה גדולה והכנסנו את כל החומרים לקערה. מי שעזרו במלאכת הערבוב גילו שהדרך לבצק היא בתערובת דביקה מאוד! לשנו את הבצק ביחד עד שנוצר לנו מרקם אחיד שלא נדבק לנו לידיים.

**_מתכון לבצק:_**

_קילו קמח_

_חצי כוס מלח_

_¾ כוס שמן צמחי_

_עד 2 כוסות מים_

_מערבבים את הקמח, המלח והשמן עד ליצירת תערובת פירורית. מוסיפים בהדרגה את המים עד שהבצק נהיה גמיש, אך לא דביק, ולשים היטב במשך כעשר דקות. אם אתם מרגישים שיצא דביק מדי, אין בעיה – הוסיפו מעט קמח!_

_\* ניתן להוסיף גם צבעי מאכל אם מתחשק – עשו זאת לפני שלב המים! _

שאלנו: האם כדאי לאכול את הבצק? לא לא לא... הוא מאוד מלוח, ובנוסף, אם נאכל אותו, לא יישאר לנו בצק למשחק! האם כדאי לזרוק אותו על הרצפה? לא, כי אז הוא יתלכלך מאוד. אז מה כן אפשר לעשות איתו? אפשר למעוך, ולרדד, ולהכין נחשושים, ואפילו – שבלולים! בשביל להכין שבלול אנחנו צריכים לעבור שלושה שלבים: לחתוך חתיכה מהבצק, לגלגל לנחש, ולשבלל את הנחש לשבלול. החברימות כבר אלופים ביצירת נחשושים, ואנחנו עדיין מתאמנים על השלב האחרון - מזמינות אתכם בבית גם להתנסות בעבודה עם בצק!

**שיהיה שבוע סתווי ונעים,**

**צוות שכבת הצעירים - חולוד, גבי, אלינור וחוה**

## שכבת הבוגרים

השבוע קיבלנו בהתרגשות את הגשם הראשון בגננו! החברימות הגיעו לגן עם חלזונות חדשים ודיווחו שסוף סוף יצאו גם החלזונות התל אביביים לרחובות. חלק מהילדימות כבר הגיעו עם מטריות ומגפיים, וכשסוף סוף ירד עלינו גשם בחצר גילינו שהסככות החדשות הופכות את הטיפות לרסס נעים על הפנים והעור. ההתרגשות הייתה כה רבה עד כי הילדימות ששהו באותה עת בחצר פרצו בריצות וריקודי גשם ספונטניים. ומה עוד עשינו השבוע? מיד נספר, אבל קודם – כמה הודעות:

\- **ציוד חורף**: בגן אנחנו מדברים הרבה על הלבוש המותאם לחורף כמו גם על הציוד – ממליצות בחום להמשיך את הדיון גם בבית, ולהחליט מה נחוץ לנו לגן: מגפיים או נעליים עמידות למים שיאפשרו לנו לקפוץ בשלוליות. מטריה שתגן עלינו מפני הגשם. חולצה קצרה כדי שיהיה לנו נעים בכיתה החמימה או בשעות השמש, ומעליה חולצה ארוכה כדי שיהיה לנו נעים ברוח הסתיו הקרירה של הבוקר ואחרי הצהריים. וכמובן, בעת הצורך, נוסיף גם מעיל וכובע! 

\- **נעליים/מגפיים**: שימו לב שהילדימות כעת חולצים ונועלים את נעליהם/מגפיהם בכוחות עצמם בגן – כדי לא להכשיל אותם במשימה רצוי להתאים את הנעליים ליכולות ילדיכם. האם הם כבר מסוגלים לפתוח אבזם? לקשור שרוכים? האם הנעל קשיחה וצמודה מדי, וקשה לדחוף פנימה את הרגל? אתם מוזמנים לתרגל פעולה זו גם בבית, וכך לראות עד כמה הילדימות מסוגלים להתמודד עם הנעליים, ובמה הם מתקשים. אפשר בתחילה לעזור להם עם חלק מהפעולות, כדי שיוכלו ללמוד את השלבים בהדרגה, מבלי להילחץ מהפעולה המורכבת כולה. למשל: את יכולה לפתוח את הסקוצ'ים ולמשוך את הלשונית, ואני אעזור לך להחזיק אותם כשאת מכניסה את כף הרגל פנימה. איך נוח יותר לנעול מגפיים? בישיבה או בעמידה? לכל ילד/ה העדפה אישית (וזה גם תלוי במגף!) – הציעו לנסות את שתי האפשרויות.

\- **איסוף שיער**: רצוי להביא ילדימות בעלי שיער ארוך עם שיער אסוף – לא רק שזה יגן עליהם במידה מסויימת מפני כינים במקרה שאלה יקפצו לביקור בגן, אלא גם ימנע מהשיער ליפול על הפנים, להסתיר את המרחב ולהסיח את הדעת כל הזמן. גם אם לא הספקתם בבוקר, רצוי להניח גומיה בתיק – אחר כך נוכל לאסוף שיער בגן אם נרצה!

\- **פינת הבקשות**: לצורך פעילות, נשמח אם תפנו אלינו עיתונים שכבר אינכם זקוקים להם – כל המרבה הרי זה משובח. בנוסף, מזכירות שנשמח לקבל ציוד לגינת הירק שלנו – עציצים, כלי עבודה ושתילים!

# עובדים בגינת הירק

גינת הירק מחזירה אותנו לפעילויות השבוע שלנו: פתחנו את השבוע בפינוי וניקוי ערוגות פינת הירק שלנו, באחורי החצר, צמוד לבית של שושנה. במהלך הסגר הצטברו שם די הרבה עלי שלכת, וגם כדורים תועים וקצת ציוד מיותר. החברימות עזרו לנו לפנות את כל הערוגות, ואז התחלנו גם לעבוד. הרטבנו את האדמה, חפרנו בה גומות קטנות, ושתלנו את שתילי העלים הירוקים שקיבלנו מצופית!

ומה עוד טמנו באדמה? הנחנו בצד תפוחי אדמה לכמה ימים, שאחריהם הבחנו כי תפוחי האדמה צימחו מעין פרחים קטנים. גילינו שהפרחים האלה מכונים "עיניים", ושמהם צומח צמח תפוח האדמה החדש. תפוח האדמה הישן יכול להיטמן באדמה, ולספק לצמח הזנה ראשונית! הפעם, חפרנו גומות גדולות וארוכות יותר. כדי לעזור לנו בפעולה השתמשנו באת חפירה קטנה ובקלשון קטן, שהם הרבה יותר חזקים מהידיים שלנו, ועוזרים לנו לרכך את האדמה הדחוסה העמוקה יותר. טמנו את תפוחי האדמה בגומות העמוקות, כיסינו אותם באדמה, וכעת אנחנו מחכים לשבוע הבא כדי לראות מה יקרה!

**השבוע הכנו גם עוד דברים לשתילה בשבועות הקרובים: **

לאחר ביקור זריז במטבח חזרנו עם שקיות מלאות קטניות שונות. בכיתה מיינו עדשים בצבעים שונים ושעועית מש. ניסינו לחשוב: האם אפשר לגדל קטניות בכיתה? החלטנו לנסות! אבל כיצד בונים ניסוי? קודם, מגדירים לעצמנו שאלות שאנחנו רוצים לגלות את התשובה אליהן. חלק מהילדימות לא מתאפקים וכבר מעלים השערות לניסוי. למשל: מי מהקטניות תנבוט הכי מהר? יש שחושבים שהמש, ויש שהעדשים הירוקות.

אבל כיצד נעשה זאת? ננסה כמה מצעים, וכך נגלה מה הקטניות אוהבות: צמר גפן, נייר סופג ואדמה.

הנחנו את הקטניות בקערות השונות והבקבוקים, השקינו במים וביקרנו פעמיים ביום כדי לוודא שהמצע שלהן לח. כבר בבוקר יום חמישי ראינו ששעועית המש התחילה לנבוט, וכך גם העדש השחור!

תצפית נוספת סיפקה לנו הבטטה: הבטטה שהנחנו במים לפני הסגר כבר התפתחה מאוד. כבר כשחזרנו, חיכתה לנו הבטטה בכיתה, והילדימות שמו לב שהיא צימחה סבך שערות לבנות למטה, וגבעולים ירוקים עטורי עלים. מהן השערות האלה? אלו שורשים! תפקיד השורשים "לשתות" מים ומזון מהאדמה, ולאחוז היטב באדמה כדי שהצמח לא יתנתק ברוח ובגשם. יש זרעים שזקוקים לאדמה כדי להכות שורש, ואילו אחרים מצליחים טוב יותר בתחילה במים, כמו שראינו במקרה של הבטטה. האם טומנים את הבטטה בשלמותה באדמה? אפשר, אבל אפשר גם לייצר ייחור: מהבטטה שכבר הצמיחה גבעולים לקחנו ענף ירוק ויפה בזהירות רבה, והכנסנו לבקבוק עם מים. הנחנו בכיתה והמתנו. בכל בוקר ביקרנו ובדקנו מה קורה שם במים. מדהים כמה מהר זה קורה: גילינו שורש קטן ולבן ויום למחרת כבר מערכת שורשים מרשימה. הילדימות התרגשו מאוד ותהו אם מים מספיקים לשורשים. נמשיך להתבונן ולראות.

# **שבלולים בכל מקום**

בכל יום אנו פוגשים בשבלולים שלנו – אליהם הצטרפו בזכותכם חברים חדשים השבוע. אנו מנקים להם את האקווריום ודואגים להם מדי יום לאוכל טרי. הילדימות מאוד אוהבים אותם ויכולים להתבונן בהם שעות! איך הם זזים? מה זה החומר השקוף הזה שהם משאירים אחריהם? כמה מחושים יש להם? גילינו שהם אוהבים להיתלות על קירות ותקרת האקווריום, ויורדים למטה לרוב רק כדי לאכול. 

גילינו גם שהירק שהם הכי אוהבים הוא מלפפון ירוק! גם אנחנו מאוד אוהבים מלפפונים, כך שאנו מבינים לגמרי את החילזון: הוא ירק טעים, ירוק, מלא בנוזלים, מרענן וקראנצ׳י. לכן השבוע לכבוד השבלולים החלטנו להכין לעצמנו סלט מלפפונים לשידרוג ארוחת הצהריים .בעזרת פומפיות גירדנו את המלפפון בזהירות. זיהינו את הגוונים השונים של הירוק, ראינו שמהמלפפון יצאו גם מלא נוזלים. לבסוף הוספנו עלי נענע טריים, קצת חומץ אורז ומלח – ונהנינו לזלול בארוחת הצהריים ליד האורז!

תנועה - במהלך השבוע התעמקנו בדוגמא המהממת של קונכיית החילזון, הלא היא השבלול. פגשנו אותה בכל מיני רגעים במהלך היום שלנו: בבגשת חומרים עבדנו עם חימר ובצק - גילגלנו את החומר ויצרנו עיגולים ושבלולים. ביום חמישי אף הכנו בעצמנו בצק לעוגיות בשני צבעים – לבן ושחור – ושבללנו אותם לעוגיות פריכות!

_**מתכון עוגיות ספירלה:**_

_שליש כוס שמן קוקוס_

_שליש כוס סוכר_

_כוס וחצי קמח_

_שליש כוס מים_

_שלוש כפות קקאו_

_מערבבים היטב את שמן הקוקוס והסוכר. מוסיפים בהדרגה את הקמח, עד שנוצרת תערובת פירורית. לאט לאט מוסיפים את המים, ותוך כדי לישה בודקים כל העת שהתערובת לא נהיית דביקה מדי. כשהבצק נהיה אחיד, מגלגלים לכדור ומחלקים לחצי. חצי אחד עוטפים בניילון נצמד ומכניסים למקרר. לחצי הנותר מוסיפים את הקקאו, ולשים היטב, עד שנוצר בצק חום כהה אחיד. גם אותו מכדררים ומכניסים למקרר. מחכים לפחות שעה, ואז מוציאים ומרדדים את שני הכדורים למלבנים שטוחים. מניחים אחד על השני, מגלגלים לרולדה, ומכניסים שוב למקרר לרבע שעה. מוציאים, חותכים לפרוסות דקות ומניחים בתבנית אפייה. אופים ב-180 מעלות למשך כ-10-12 דקות, עד שהעוגיות מזהיבות קלות. וזהו – אוכלים ונהנים!_

בפעילות דידקטית הדבקנו מדבקות על צורה משתבללת, ובארגז החול ציירנו בעזרת האצבעות ספירלות גדולות וקטנות. יצרנו בחצר מעגלי קוביות ונענו במסלול הספירלה שיצרנו.

במפגש פגשנו בתחושת הסחרחורת ולמדנו איך לעצור אותה בעזרת שינוי כיוון. תירגלנו תנועה במעגלים גדולים עם [הנשר ](https://www.youtube.com/watch?v=gHIYOUdcfxs)תוך כדי תשומת לב לדרך שלנו - האם היא פנויה? ואיך נייצר צורת שבלול מהגוף שלנו? נשב על הברכיים, נתכופף ונגלגל את הראש פנימה לתוך הברכיים! דמיינו שאנחנו חילזון שיוצא מהקונכיה – קודם הרמנו ראש, הוצאנו מחוש ועוד מחוש, והתחלנו לזחול!

**בשבוע הקרוב:**

נתחבר לסתיו בעזרת סימן נוסף שלו - הנחליאלי. נלמד על נדידת הציפורים, נחשוב אילו ציפורים אנחנו מכירים - אילו אנו פוגשים בכל השנה? ואילו רק בעונות המעבר, הסתיו והאביב?

**שיהיה לכולנו שבוע מהנה!**

**צוות שכבת הבוגרים - רוני, שיר, ימית, אורטל ומיכל**
