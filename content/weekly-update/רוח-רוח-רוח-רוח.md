---
title: רוח, רוח, רוח, רוח
date: 2023-12-01T08:47:25.596Z
---
**שבת שלום לכל משפחות הגן,**

עבר עלינו שבוע נהדר בגן - מדהים לראות את הילדימות פורחים במרחבים המאומצים שלנו, ולחזות בהם שולטים בכל המיקומים, המעברים וסדר היום. אנחנו מודעים לשאלות שלכם בנוגע להמשך הדרך, ותקבלו עליהן מענה בימים הקרובים.

כל מי ששאלו על הרישום הפנימי לשנה הבאה - כרגע זה נדחה, אבל בכל מקרה, הורי הגן מקבלים תמיד קדימות של שבועיים ברישום, ותקבלו גם על כך מייל מסודר במהלך דצמבר.

**אחינועם, עומרי, וכל צוות גן ילדי הטבע הדמוקרטי**



## השכבה הצעירה

**סתיו סתיו סתיו!**

איך יודעים שהגיע הסתיו? מרגישימות!

מה השתנה בתחושה שלנו? קר לנו או שחם?

מתי חם? ומתי קריר?

השמש שוקעת מוקדם יותר ופתאום מתחיל להחשיך כשאנחנו עוד משחקים בגינה:)

מה רואים בחוץ? עלים על האדמה, הכביש והמדרכה.

מה קרה לעלים? מי הפיל אותם? הרוח!

> רוח, רוח, רוח, רוח,
>
> בפרדס נפל תפוח.
>
> הוא נפל מראש העץ,
>
> הוא נפל והתפוצץ.
>
> הוי חבל, חבל, חבל, על תפוח שנפל.
>
> שנפל מראש העץ,
>
> שנפל והתפוצץ.

אחרי שהבנו שהרוח הקרירה מניעה את העלים מצמרות העצים אל הריצפה, אספנו את העלים בטיולים שלנו אל הגינה. מיששנו, הרמנו ופוררנו! ניסינו ליצר רוח בעצמנו, איך עשינו זאת? לקחנו נשימה עמוקה עמוקה, מילאנו את הריאות ו… פווווו מה הפווו שלי יכול להעיף? הנחנו עלה על הריצפה, עשינו פוווו חזק ומה קרה? העלה שלנו זז!

ומה עוד ראינו בטיול הגינה?

חלזונות!

יצאנו בעקבות החלזונות החמודים שיוצאים החוצה כשלח וקריר:) חיפשנו אותם על המדרכה, בשבילים ובין השיחים. אולי הם על המתקנים?😊

מה עוד מסמן לנו את בואו של הסתיו? הנחליאלי!

מיהו הנחליאלי? מה מיוחד בו? יש לו סינור שחור על החזה, זנב ארוך..הוא מקפץ? הוא מדלג? [הוא רץ רץ רץ](https://www.youtube.com/watch?v=CtByO418xBE). למה הוא עצר דווקא אצלנו? מאין הוא הגיע ולאן הוא הולך? האם נצליח לראות אחד בגינה?

נתראה ביום ראשון עם סדינים נקיים, בקבוקים מלאים, ומגבונים לחודש נובמבר. ועוד בקשה קטנה: אנא רשמו שמות על כל ציוד הילדימות! ממוצצים וחיתולים, דרך סווטשירטים ומכנסיים ועד תיקים ונעליים! אפשר גם בעזרת מדבקות או מי שרוצה, יש חותמות שם כאלה חמודות לבגדים, למשל [כאלה](https://grafline.co.il/%D7%97%D7%A0%D7%95%D7%AA/%D7%97%D7%95%D7%AA%D7%9E%D7%95%D7%AA-%D7%9C%D7%91%D7%92%D7%93%D7%99%D7%9D-%D7%9C%D7%99%D7%9C%D7%93%D7%99%D7%9D/).

**מאחלות סוף שבוע רגוע ושקט מכל צוות שכבת הצעירים- הילה, ענבר, אלמוג, רוני, גבי, נעמי, מיאל, שירז ואורית🌈✨**

## השכבה הבוגרת

השבוע שלנו נפתח בטפטופים ורוחות עזות, וסיפק לנו המון הזדמנויות למידה על אויר ועל רוח.

יצאנו החוצה בין הטפטופים, ושמנו לב שאפילו אם השמיים התבהרו כבר, אנחנו עדיין מרגישים טיפות שנופלות לנו על הלחיים והלשון. עמדנו מתחת לעץ, והרגשנו שמטפטף עלינו. יצאנו מתחת לעץ, שמנו לב שאין טיפות, וכשהתבוננו למעלה, ראינו שאין גשם. אז מה קורה פה? התיישבנו על המדרכה והתבוננו סביב. כשמסתכלים ממש טוב, רואים שמדי פעם הרוח מגיעה, מטלטלת את צמרות העצים, ומנערת אותם מטיפות הגשם שעוד נתלו עליהם.

החלטנו גם אנחנו לנסות להיות הרוח: אספנו עלים שנשרו לדשא, התבוננו בטיפות שעליהם, וניסינו אנחנו לנשוף עליהם. ראינו כיצד הרוח שאנחנו נושפים מעיפה את הטיפות מעליהם! 

**אמנות של הטבע**

בעודנו יושבים על המדרכה, הגיע משב רוח חזק במיוחד, וראינו המוני עלים נושרים מהעצים. ראינו שתרמילים ופירות נופלים מהעצים מהר, אבל העלים נופלים לאיטם, מתנועעים מצד לצד ברוח. על המדרכה נוצרו מעין מערבולות עלים יפהפיות, ואנחנו התבוננו בהן מהופנטים. שרנו את "[ברוח הסתיו](https://www.youtube.com/watch?v=Vya7Wk8vosU)", וניסינו לדמות עם הידיים את התנועה של העלים הנופלים ומתנדנדים ברוח.

ניסינו גם אנחנו ליצור צורות מהמתנות שהעניקה לנו הרוח: פירות סרק עגלגלים, ענפים ארוכים, ועלים בשלל צורות. הנחנו את המקלות בעיגול, וניסינו לסדר את "הגולגולים" ביניהם. יצאה לנו מנדלה לתפארת! ברגע שהראינו לילדימות מה אפשר לעשות מהדברים שאנחנו מוצאים בדשא, הם התחילו לנסות ליצור בעצמם שלל צורות וסידורים!

ומה עוד אפשר לעשות עם מקלות? יום אחד לילי הגיעה בבוקר עם מקל ובקבוק ותופפה לנו מקצב - ממש כמו בתירס חם! כולנו רצינו גם להיות מתופפים, וכשעלינו למעלה, אספנו לנו מקלות כדי שנוכל להפוך לקבוצת תיפוף בהפסקת המים שלנו. זה היה ממש כיף! ואיך עוד אפשר לתופף? השבוע רוני הביאה לנו דליים אדומים שמאוד נהנינו להפוך לתופים!

**ציפורים נודדות**

אנחנו כבר כמה שבועות נהנים להתבונן בציפורים המגיעות אלינו לגינה. היונים חסרות פחד ואנחנו רואים אותן בגינה הרבה. יש ציפורים שמדי פעם אוזרות אומץ ונוחתות על הדשא שלנו - דוכיפת, נחליאלי, וגם כמה עורבנים. השבוע ניסינו גם להקשיב לציוצים ולנסות לזהות אותן. עורבים ויונים אנחנו מזהים בקלות. איזה צליל עושה העורבני? הדוכיפת? ומה צליל הדרורים? מי מצייץ בקול חזק, ומי חלש? מי נמוך, ומי גבוה? ניסינו גם להאזין [להקלטות של ציפורים](https://www.yardbirds.org.il/birds_sounds) ולנסות להבדיל בין הציוצים והקריאות השונות שלהם.

בשבוע הבא נמשיך לחקור את הסתיו ולהתכונן לחנוכה.

נתראה ביום ראשון עם סדינים נקיים, בקבוקים מלאים, ומגבונים לחודש נובמבר. ועוד בקשה קטנה: אנא רשמו שמות על כל ציוד הילדימות! ממוצצים וחיתולים, דרך סווטשירטים ומכנסיים ועד תיקים ונעליים! אפשר גם בעזרת מדבקות או מי שרוצה, יש חותמות שם כאלה חמודות לבגדים, למשל [כאלה](https://grafline.co.il/%D7%97%D7%A0%D7%95%D7%AA/%D7%97%D7%95%D7%AA%D7%9E%D7%95%D7%AA-%D7%9C%D7%91%D7%92%D7%93%D7%99%D7%9D-%D7%9C%D7%99%D7%9C%D7%93%D7%99%D7%9D/).

**שבת מנוחה, מכל צוות השכבה הבוגרת: חוה, מיכל, מייקי, נגה, עמנואל, לין ולילה**