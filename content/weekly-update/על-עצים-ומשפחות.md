---
title: על עצים ומשפחות
date: 2023-02-09T20:41:47.070Z
---
**שבת שלום לכל משפחות הגן!**

א. בעקבות רעידת האדמה שהייתה השבוע (בגן לא הרגשנו דבר אמנם) החלטנו לתרגל את הצוות בנוהל רעידת האדמה שלנו, והיום ביצענו תרגיל של כל הגן. תוך דקה וחצי מקבלת ההתרעה, כל הגן היה ישוב כבר במקומות המיועדים לכך, אחרי שמחנכות כבר הספיקו לבצע סריקה נוספת בתוך הגן לוודא שלא נותר אף אחד מאחור. אנחנו ממש מקווים שלא נזדקק לתרגל את זה בזמן אמת, אבל מוכנות לכל מקרה :)

ב. מזכירות לכן את האירואים הקרובים בגן - אם לא רשמתם, זה הזמן!

1. **ב-24.2.23, יום שישי, יתקיים ארוע יום המשפחה לשכבת הבוגרים**. שימו לב, הזזנו את התאריך ביום - הבנו שיהיה לכולם הרבה יותר כיף בשישי בצהריים, אחרי יום קצר פחות מעייף בגן וללא פקקים נוראיים בדרך. הארוע הוא בהשתתפות הילדימות יחד עם סבאסבתא (או דוד.ה אם יותר רלוונטי), הוא יתקיים מיד לאחר הגן ובלעדיכם ההורימות :). הילדימות יחכו בגן, וסבאסבתא יגיעו לגן להיות איתם בגן לשלל תחנות פעילות ונשנושים שהילדימות יכינו להם במהלך השבוע. סבים וסבתות של שכבת הצעירים, אל תדאגו, גם לכן מחכה הפתעה :)
2. **27.2.23 - פורום ההורים הבא.** יישלח לכם בהמשך לינק לטופס בו תוכלו להציע נושאים למפגש הבא שלנו.
3. **פורים**!

**שימו לב: חופש פורים יתקיים בימים שלישי ורביעי ה-7-8 במרץ.**

**חגיגת פורים בגן תתקיים ביום שני ה-6.3** - שעות הפעילות ביום זה רגילות לחלוטין!

**אז איך נראה היום הזה אצלנו בגן?**

* הילדימות מגיעים לגן מחופשים לפי רצונם.
* הגן פתוח להגעה חופשית בין השעות 7:30-9:00, כאשר הפרידה מכם ההורימות היא כרגיל בשער – כדי שביום עמוס רגשית נאפשר לילדימות סביבה רגועה ושקטה כמה שיותר. אנחנו מבטיחות לצלם את כולם! בשעה זו הגן פתוח לגמרי, עם תחנות פעילות שונות בחללים השונים בצורה חופשית כמו כל בוקר כדי לא להעמיס ולאפשר לילדימות לבחור היכן הם רוצים להיות. בשעה 9:00 אנחנו מתחילים את הלו"ז שלנו.
* החל משעה 9:00 יתחלקו הקבוצות לארוחת בוקר חגיגית ולהצגת תחפושות כיוון שעבור הצעירים זוהי שעה מאוחרת מהרגיל לתחילת ארוחת הבוקר, אנחנו ממליצות לוודא שכולם אכלו משהו בבית לפני כן.
* אחרי ארוחת הבוקר: בצעירים חוזרים ללו"ז הרגיל, עם מפגש פורימי, והורדת תחפושות למי שרוצה. בבוגרים נעבור למסלול תחפושות ופעילויות פורימיות.
* בצהרים כל הילדימות מורידים תחפושות, אוכלים צהרים והולכים לישון, ומשם היום ממשיך כרגיל ומסתיים ב-16:30 כמו בכל יום.

**מה עוד צריך לדעת לגבי היום הזה:**

* אנחנו לא מחליפים משלוחי מנות בין הילדימות בגן.
* אנא הקפידו על כללי בטיחות והמנעו מתחפושות או כל אביזר שעלול להוות סכנה בטיחותית! (חרוזים, פייטים, חוטים, חומרים דליקים וכדומה). כידוע לכם, אנחנו לא מאמינים בקרנבלים. האירועים שלנו מאוד בסיסיים ומתקיימים באיזורי הנוחות המוכרים לילדימות.

כמה מילים נוספות על החג:

פורים הוא חג מאוד רגיש ועמוס. הכל מלא צבעים, קולות ורעשים. זהות הילדימות מתבלבלת, את מי אני רואה במראה עכשיו? זו אני או דמות אחרת? האם כשאני לובשת תחפושת אני הופכת לילדה אחרת?

החג הזה, עם כל השמחה והקסם שבו, עלול להביא לעומס רגשי ולכן מאוד חשוב שנהיה רגישים לילדים ולילדות. יש כאלו שאוהבים את החג וכאלו שבשבילם החג מהווה מטרד ומפר את האיזון הרגשי.

**אז כמה דגשים**:

* בחרו תחפושות קלילות ונוחות... פחות שמלות נפוחות, פאות, איפור. ממש ממש לא מומלץ. נסו שהתחפושות יהיו ככל היותר דומות לבגדים  (:
* מומלץ להמנע מאביזרים, הם הולכים פה לאיבוד וקשה לשמור עליהם. אם בחרתם בכל זאת להביא אביזר – אנא הקפידו לרשום עליו שם.
* אל תתבאסו אם הילד/ה לא זורם ולא רוצה ללבוש את התחפושת. אל תכעסו. הגיעו לגן עם בגדים רגילים ותחפושת בתיק, הרבה פעמים הילדימות מגיעים לכאן ומחליטים שרוצים בכל זאת ללבוש את התחפושת. גם אם לא – זה בסדר גמור! כמה טיפים בנושא נשלח לכם בנפרד :)
* מומלץ לדאוג לחלופה - עוד אופציה לתלבושת, במידה והילד/ה יתחרטו באותו הבוקר.
* למרות הפיתוי, אנחנו לא ממליצים להגיע שני ההורים יחד, המצב הזה מאוד מציף את הילדימות והפרידה קשה יותר (פרידה משני ההורים שלי!).
* אל "תתנפלו" ואל תתפעלו יותר מדי. יש ילדימות שתשומת הלב הזו מלחיצה אותם מאוד. היו רגישים. זכרו שמה שחשוב זה השמחה שבלב, ולא התמונה או האיפור שתכננו :) אנחנו מבטיחות להשתדל לצלם כמה שיותר.
* אל תשכחו לשים בגדים להחלפה בתיק!
* אנחנו מצלמות כמה שנוכל, נשתדל לצלם את כולם בטרם יספיקו להוריד תחפושת - אבל קחו בחשבון שתמיד יש ילדימות שמורידים מיד את התחפושת או לא מוכנים להצטלם מחופשים, ואנחנו מכבדות את רצונם.ן.

אז עוד לא פורים, אבל שיהיה לנו בינתיים טו בשבט שמח!

**שבת מנוחה!**

**אחינועם, עומרי וכל צוות גן ילדי הטבע הדמוקרטי**

## **שכבת הצעירים**

בשבועות האחרונים למדנו המון על צמחים ועל עצים - הנבטנו, שתלנו, השקינו והתבוננו בהם גדלים. ראינו את כל החלקים של הצמח - השורשים, הגבעולים והעלים. התבוננו בעצים וראינו את השורשים החזקים, הגזע העבה והענפין הרבים שמתכסים במיני עלים שונים. ראינו את הלימונים מבשילים בחצר הבוגרים, קטפנו וטעמנו מהם. הכרנו את משפחת פירות ההדר הנהדרת ואמרנו לעץ תודה על כל הפירות הטעימים שהוא מגדל לנו.

השבוע המשכנו את השיח שלנו על העצים ועל משפחת ההדרים. חזרנו לדקלום שלנו:

###### ״ שורשיים באדמה,

###### גזע אדיר קומה,

###### יש ענפים וגם עלים,

###### פירות טעימים ופרחים מקסימים״.

שאלנו: מה מחזיק את הגוף שלנו? הרגליים! הן חזקות ויציבות כמו השורשים של העץ. ניסינו גם אנחנו לעמוד  יציבים וחזקים כמו העץ. נטענו את הרגליים באדמה כמו שורשים, הגוף שלנו היה הגזע אדיר הקומה, והידיים – ענפים שנעים ברוח! שאלנו: מה אנחנו צריכים לעשות כדי לגדול ולהיות חזקים עץ? מים, אוכל, שינה טובה. ומה העץ צריך כדי לגדול? מים ושמש. בעמידה שלנו ניסינו להתמתח כדי שהענפים והעלים שלנו יקבלו כמה שיותר שמש כמו העץ! בדקנו שהצמחים שלנו קיבלו מספיק מים – השבוע הגשם השקה אותם והם היו ממש שמחים!

בט״ו בשבט חגגנו לעץ יומולדת, שרנו לו "היום יום הולדת" ורקדנו את שיר היומולדת. קיבלנו גם מתנה מהעצים - תפוזים כתומים מתוקים ומרווים :)  ממש כמו בטקס יום הולדת שבו אנחנו נהנים מהעוגה של ילד.ת יום ההולדת, ישבנו ואכלנו יחדיו תפוזים מתוקים. חשבנו איך שאנחנו דואגים להשקות את העצים שלנו, והם בתמורה נותנים לנו צל ופרי – ממש כמו [בשיר שאנחנו אוהבים](https://www.youtube.com/watch?v=CbW58ratUQo). אנחנו כבר כמה שבועות מבלים מדי שבוע בפעילויות גינה, ולכבוד החג, רצינו לחלוק גם אתכם קצת את התוצרים שלנו – מקווים שתמשיכו לטפל בעדשים שלנו טוב! הם זקוקים לאור ולמים (לא יותר מדי. יתכן שכאשר יגבהו מספיק יצטרכו גם איזה מקלון תמיכה! נשמח לקבל תמונות התפתחות בעוד כמה שבועות!

מה עוד העצים עושים? המחנכות סיפרו לנו שהעצים גם עוזרים לנקות את האוויר שלנו, ולכן כדאי לנו להקיף את עצמנו בהרבה צמחים ירוקים :) חוץ מזה, אנחנו משתמשים בעץ לעוד הרבה דברים! בדקנו מה סביבנו עשוי מעץ. גילינו שהשולחן שלנו מעץ, הדק בחצר והמון משחקים אהובים כמו הקוביות הצבעוניות, ופאזל החיות.

**משפחות, משפחות**

בשבועיים האחרונים דיברנו הרבה על משפחת ההדרים האהובה עלינו ועל החברים השונים בה. השבוע התחלנו לחשוב אילו עוד משפחות אנחנו מכירים? לכל אחת ואחד מאיתנו יש את המשפחה שלה.ו. מי במשפחה שלי? אצל כולם זה קצת שונה. לכולנו יש לפחות אמא או אבא. לחלקנו יש גם אח/ות. ומה לגבי סבא וסבתא. דוד ודודה?

כל השבוע המשכנו לחפש משפחות – מצאנו משפחות של חיות בתיבת החיות שלנו, והילדימות נהנו למיין את החיות למשפחות ולבנות להן בתים. בתיבת הלגו מצאנו משפחות של צבעים! המשפחה האדומה, המשפחה הצהובה, המשפחה הכחולה. מיינו את הלגו לפי צבעים, וכשאספנו, ניסינו לאסוף לפי צבעים – בואו נאסוף את כל האדומים! עכשיו מי אוספים כחולים?

בשבוע הבא נמשיך להתעמק במשפחות ובבתים שלנו! בינתיים מחכות לכם ביום ראשון - לא לשכוח סדינים נקיים ובקבוקים מלאים!

**טו בשבט שמח!**

**צוות שכבת הצעירים: עדי, יגאל, אליסה, חוה, שגיא, מיכל, הדר, רוני, קיילה ונופר**

## **שכבת הבוגרים**

 **יֵשׁ לִי מִשְׁפָּחָה מְיֻחֶדֶת בְמִינָהּ**

בחודש האחרון חזרנו לבסיס, לאדמה ולפשטות. גילינו את השורשים הגורמים להכל לצמוח- הם הבסיס המחזיק והתומך. השבוע עסקנו במשפחה שלנו ובגוף שלנו. 

**אז התחלנו בנו! בגוף שלנו .** גילינו יחד שבסיס הגוף שלנו הוא כפות הרגליים והבהונות. תירגלנו הליכה בפיסוק, דילוג ויציבות בעזרת מסלולים מגוונים. המשכנו לדקלם את "שורשים באדמה", עמדנו על קצות האצבעות ומתחנו את הידיים גבוה, גבוה, גבוה ממש כמו עץ.

**התחושות שלי**

מה מייצב את התחושות שלנו? מה עוזר לי להירגע? מה קורה לי בגוף כשאני כועסת? הילדימות שיתפו שלפעמים הם בוכים, צועקים כשהם כועסים. כשאנו צריכים להרגע מים עוזרים לנו וגם לנשום עמוק, חיבוק ולפעמים להיות קצת לבד. גילינו כמה חשוב לדעת להרגע וכמה נעים כשחברימות מגיעים לתמוך. 

**משפחה בארגז**

לאחר משפחת פירות ההדר המאוד פופולרית המשכנו לגלות משפחות שונות בכיתה ובחצר… משפחת כלי ארגז חול, משפחת פונפונים.. ומשפחת קוביות העץ שם גילינו עוד שורשי משפחה כמו משפחת האדומים, הכחולים…. 

בפעילות משותפת הילדימות קבעו בתים לכל צבע מארגז הקוביות והחלו למיין: היכן הבית הצהוב? הוא ממש ליד הכחול הם שכנים! 

**משפחה מיוחדת במינה**

בליווי השיר המתוק של [דתיה בן דור כתבה והלחינה: משפחה מיוחדת במינה-ספר מזמר](https://youtu.be/PH5lD8FpVqM) הכרנו משפחה מיוחדת ומצחיקה משפחה של ירקות כשהקשבנו לשיר שמנו לב שיש לכל שם חרוז:

> ״..דּוֹד אֱלִיעֶזֶר אוֹהֵב רַק גֶּזֶר, 
>
> דּוֹדָה הֲדַסָּה אוֹהֶבֶת חָסָה, 
>
> דּוֹד יְחִיאֵל אוֹהֵב רַק פִּלְפֵּל, 
>
> וְדוֹד אַרְנוֹן אוֹהֵב רַק צְנוֹן.
>
> וְרוֹנִית הַדּוֹדָנִית- צְנוֹנִית..״ 

השיר מצחיק והקשבנו לו שוב ושוב לבסוף ניסינו למצוא חרוזי ירקות לשמות שלנו כמו גבי- קולרבי (:

חזרנו לפינת הגינה שלנו, וניסינו בעצמנו להנביט קצת זרעים. לקחנו עדשים שחורות מראובנה, טעמנו קצת והשרינו אותם לילה אחד במים. למחרת, באנו לראות מה קרה להם: המים הפכו שחורים סגולים, והעדשים – התבהרו ונהיו ירקרקות! רוקנו את המים מהעדשים לתוך החביתות, את העדשים והרגשנו שהן קצת רכות ופריכות יותר עכשיו מאשר כשהיו טריות. כיסינו אותם ב"שמיכה" – נייר סופג רטוב במים, כדי שיהיה לעדשים נעים ולח. אחרי יומיים, חזרנו וראינו שנוצר לנו נבט קטן מהעדשים! אנחנו מאוד סקרנים לדעת מה יתפתח מהם – ואת ההפתעה תוכלו לגלות בבית.

**Gaby's Corner**

This week the children surprised me and created English time on their own! While playing in the kitchen I started singing a favorite song - Fruit Salad. I found the APPLE and BANANA toys and held them up. One by one children came up to me holding a fruit and asked what it was called in English. They found a PEAR! STRAWBERRY! Even a PLUM! They called out the colors. GREEN ! RED! PURPLE! It was very exciting and fun for us all!

**טו בשבט שמח!**

**צוות שכבת הבוגרים - אורטל, גבי, רוני, לימור, מייקי ונופר**