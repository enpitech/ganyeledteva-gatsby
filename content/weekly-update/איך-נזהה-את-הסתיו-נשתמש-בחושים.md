---
title: איך נזהה את הסתיו? נשתמש בחושים!
date: 2021-10-29T11:33:40.474Z
---
**שבת שלום!**

1. **ימי גיבוש**: מזכירים שביום שישי 5.11 ימי גיבוש לכל שכבה בנפרד, יש כבר כמה הורים שעובדים על זה - התעדכנו בקבוצות הוואטסאפ השכבתיות כדי לראות מה נקבע ומה נדרש.
2. **הרצאה "מה זה בכלל חינוך דמוקרטי?"**: ההרצאה תתקיים תתקיים ביום שני בשעה 20:00 בזום. למי שפספסו, נשלח השבוע מייל לרישום להרצאה שאותה אחינועם מעבירה להורי הגן ללא עלות. מי שרוצים יכולים עדיין להירשם.
3. **שער בסוף היום**: שימו לב שבסוף היום יש עומס בכניסה לגן. אנחנו יודעים שאתם כבר ממש מצפים לפגוש את הילדימות, ועם זאת נבקש שתחכו לא ממש על הדלת, אלא טיפה אחורה באזור הארגזים הצבעוניים. כשאתם עומדים ממש על הדלת אתם חוסמים את המעבר וזה מייצר סתימה בתנועה ועומס רגשי על הילדימות שרואים אתכם מרחוק. מבטיחים לכם שכשהילד/ה שלכם יצאו, מיד נקרא לכם. תודה על הסבלנות שלכם :)

**שבת קסומה,** 

**אחינועם וכל צוות גן ילדי הטבע הדמוקרטי**



## שכבת הצעירים

השבוע המשכנו לחקור את השלכת, וממש שמחנו לקבל את ההפתעות שאספתם לנו מן הטבע! נמשיך לספר על כך, אך קודם כל, כמה הודעות:

* **נוהל יום א**': מחכות לכם בגן, לא לשכוח סדינים נקיים (עם שם) ובקבוקים מלאים (עם שם)! בהזדמנות זו נזכיר לרשום שמות גם על כל החיתולים - אנחנו מכינות לנו את החיתולים של כל הילדימות מסודרים בתחילת היום, מאוד קשה לנו להתאים חיתולים לילדימות ללא השם. תודה!
* **מגבונים**: שוב מגיע חודש חדש - לא לשכוח להביא מגבונים! ילדים גמולים מחיתולים מביאים חבילה אחת, ילדים עם חיתול מתבקשים להביא שתי חבילות.
* **שעון חורף**: שימו לב שביום ראשון זז השעון. לרוב הילדימות שעון פנימי חזק - קחו בחשבון שההסתגלות לשעון החדש לרוב לוקחת כמה ימים... 

אז שעון חורף כבר מגיע, החורף עוד לא… הבקרים כבר קרירים, באמצע היום לרוב עוד די שרבי, אבל העצים כבר החלו להשיל עליהם.

שיחקנו המון בעלים השבוע! ראינו כיצד עלים גדולים וחזקים יכולים לעשות עלינו רוח בעצמם כשאנחנו מנופפים בהם כמו מניפה. ניסינו גם אנחנו לעשות רוח, עם הפה שלנו. אנחנו עושים עיגול עם השפתיים ומנסים לעשות "פוווווווווווווווו!" חזק! כשהפוווו על חברימות, אנחנו רואים את השיער שלהם קצת זז, כמו ברוח. אבל האם זה נעים לחברימות? לפעמים כן, ולפעמים לא. איך נדע? נשאל! "אפשר לעשות עליך פוווו? זה נעים לך?". הפווו שלנו גם מעיף את העלים שאספנו!

העלים הקלים מתעופפים ברוח, ונוחתים לאט לאט על הרצפה. הילדימות תופסים אותם, ממששים ומגלים: את העלים אפשר לפורר ממש בקלות. מהר מאוד נוצר מפעל לפירור עלים יבשים. זה עושה תחושה נעימה וצליל "קראנץ'" נעים! 

יום אחד, אחרי שהערנו את טיטי והוצאנו אותה מקופסת המיטה שלה, שרנו ורקדנו והתחבקנו איתה, היא הראתה לנו שהביאה עימה הפתעה! שקית ענקית סגורה. מה יש בשקית? ניערנו אותה והקשבנו לרשרוש. העברנו אותה בין הילדימות וראינו שלמרות גודלה, היא מאוד קלה. וכשמועכים אותה? היא עושה רשרוש קצת קראנצ'י! מה זה יכול להיות??? פתחנו את השקית והצצנו פנימה: בתוך השקית היו המון המון עלים! התבוננו בעלים שהמחנכות והילדימות אספו, וראינו שחלקם ירוקים ו"רכים", ואחרים חומים/צהבהבים/כתמתמים ויותר מתפוררים - אלו עלי השלכת שהתייבשו ונשרו! באילו צורות הם מגיעים? חלק ארוכים, חלק עגולים, חלק מסולסלים, חלק משוננים או מפותלים - ויש גם גדלים שונים! קטנים, בינוניים וגדולים!

מה עוד אפשר לעשות עם עלים? במהלך השבוע שיחקנו בעלים בהרבה פינות בחצר: הטמנו אותם בחול וחיפשנו אותם, ראינו כיצד הם צפים במים בשולחן המים, שילבנו אותם בהגשת חומרים ואף ניסינו להשחיל אותם בלוח גומיות. יד אחת מותחת מעט את הגומיה, ובעזרת השנייה, אנחנו מחליקים את העלה שלנו אל מתחת לגומיה!

![](/assets/pics/uploads/עלים-בשולחן.jpeg)

כשאנחנו יוצאים לחצר באמצע היום, השמש כבר לרוב הגיעה לחצר שלנו, וחמים לנו. אנחנו מתחילים לפשוט את החולצות הארוכות, ולפעמים הילדימות גם מבקשים שנחבר את המאוורר כדי שתהיה לנו רוח נעימה בחצר! אנחנו נהנים מהרוח, וגם לפעמים מחפשים כבר את הצל, כדי להסתתר מהשמש. כשהשמש לפתע מסתתרת מאחורי העננים, אנחנו מביטים למעלה ומחפשים אותה, נהיה קריר! כשהיא חוזרת, אנחנו לפעמים הולכים לשבת ולהתחמם אצלה. התחלנו להבחין בצלליות שלנו כשאנחנו יושבים בשמש! המחנכת זזה ימינה, וגם הצל זז ימינה! גם הילדימות רצו לנסות, וראו איך יש צל שעושה את כל מה שהם עושים! הרמנו ידיים, וניסינו לעשות צלליות מצחיקות עם האצבעות שלנו! הילדימות מאוד אהבו את השבלולים והפרפרים שהופיעו על הדק בזה אחר זה!

בשבוע הבא נמשיך כמובן עם הסתיו שלנו - הנושא הזה ילווה אותנו כל עוד הסתיו נמצא מסביבנו - ונקבל טעימונת גם מחג הסיגד.

 **כרגיל מחכות לכן ביום ראשון -** 

**צוות שכבת הצעירים - שיר, רותם, עדי, מיכל, חולוד, חוה ובר**

 

## שכבת הבוגרים

עוד שבוע סתוי ומהנה עבר עלינו בגן. המשכנו להעמיק בצבעי הסתיו והשלכת, יצרנו בחומרים, קראנו סיפורים, שרנו, רקדנו ודיברנו רבות על חברות, הגוף שלי והסביבה. הלמידה שלנו מתרחשת לאורך כל היום: כשאנחנו בדרכנו לגן פתאום מוצאים עלה יבש על המדרכה, כשהשמש מבצבצת בין העננים בצהריים ואנו פושטים את השכבה הארוכה בחצר, כשחבר מקבל מכה ואני מלווה אותו לשתות מים, כשאנחנו מתארגנים אחרי מנוחת הצהריים ואני עוזר לחבר לנעול נעליים, ועוד מחוות קטנות נוספות שמשאירות אותנו המחנכות עם חיוך נמס בצד. 

 מייד נספר, אבל קודם כמה הודעות:

* **נוהל יום א**': לא לשכוח להגיע ביום ראשון עם סדינים רעננים ובקבוקים מלאים!
* **שק כביסה בתיק**: נשמח אם תכניסו לתיק של הילדימות שק (עדיפות לתיק בד ששומר על כדור הארץ שלנו) אליו נוכל להכניס את הבגדים המלוכלכים מבלי שיתערבבו בבגדים הנקיים שבתיק.
* **מגבונים**: שוב מגיע חודש חדש - לא לשכוח להביא מגבונים! ילדים גמולים מחיתולים מביאים חבילה אחת, ילדים עם חיתול מתבקשים להביא שתי חבילות.
* **שעון חורף**: שימו לב שביום ראשון זז השעון. לרוב הילדימות שעון פנימי חזק - קחו בחשבון שההסתגלות לשעון החדש לרוב לוקחת כמה ימים... 

 **בחזרה לעדכון:** 

בהמשך לשבוע הקודם בו התמקדנו בסיפור "על עלה ועל אלונה" מאת שירה גפן, וגילינו שהשלכת היא סימן נוסף לסתיו - השבוע חקרנו בעזרת החושים שלנו עלים יבשים וטריים. הכל התחיל בארגז קרטון עם שמיכת בד מעליו, לא ידענו מה יש בפנים כי הארגז אטום, וחשבנו איך אפשר לגלות מה מסתתר שם? אז ניערנו ושקשקנו את הארגז, שמענו רעש כזה עדין אבל היה ממש קשה לפענח מה זה. אחר כך, הכנסנו את הידיים מתחת לשמיכה ומיששנו. הרגשנו משהו חלק, וגם משהו מקומט, שאלנו האם זה משהו רטוב או יבש? האם זה קר, חם או נעים? האם זה רך או קשה? אחרי כל מיני ניחושים מצחיקים, הורדנו את השמיכה וראינו מלא עלים בצבעים וגדלים שונים. חלקם ירוקים, חלקם צהובים, אחרים חומים וכמה בודדים כתמתמים. היו גם כאלה מיוחדים ששילבו מספר צבעים בעלה אחד כמו ירוק וצהוב, או צהוב וחום.  לבסוף הרחנו את העלים, ובדקנו מה קורה כשאנחנו מועכים אותם בין כפות הידיים? האם יש הבדל בין העלים הירוקים לחומים? 

בעקבות הספר "לילה חשוך אחד" מאת אורה איל, דיברנו על כך שהיום מתקצר והלילה מתארך. איך אנחנו יודעים? כי פתאום כשאנחנו עוד משחקים בגינה, השמש יורדת והלילה מגיע. שאלנו, איזה צבע יש ליום? איזה צבע ללילה? אור מול חושך, לבן מול שחור. בחדר האומנות מיינו את צבעי הפנדה לפי צבעים חשוכים וצבעים מאירים. את הכחול, האפור, הירוק והשחור אספנו לתוך קערה אחת. ואילו את הצהוב, כתום, ורוד והלבן שמנו בקערה נפרדת. בשלב הראשון צבענו בצבעים החשוכים את הדף, ניסינו לכסות את כולו, וגם מרחנו בעזרת האצבעות את הפנדה. בשלב השני, הדבקנו קרעי נייר בצבעים מאירים (לבן וצהוב) על הדף. בסוף היצירה, ממש ראינו כיצד הצבעים הבהירים בולטים מעל הצבעים הכהים. 

ערך חשוב שהמשכנו להעמיק בו השבוע היה גופי וסביבתי. שיקפנו לילדימות שהגוף שלי הוא רק שלי, ולכן אנחנו לא נוגעים בחבר אם הוא לא רוצה. ציינו כמה חשוב לכבד ולקבל את התשובה של החבר, כמה זה נעים לנו שמקשיבים לנו. במהלך היום הצפנו כאשר הילדימות פעלו באופן חברי, לדוגמה: כאשר אנחנו יושבים במעגל, וחבר רוצה להצטרף אז יתר הילדימות זזים עם הטוסיק אחורה וכך יוצרים מקום לחבר הנוסף. כאשר חבר נופל ואנחנו מושיטים לו יד לעזרה, כאשר חבר רוצה משחק ואנחנו מצרפים אותו למשחק או מחליטים לשחק בתורות ועוד. מעשה חברי נוסף הוא ישיבה מזרחית בכיתה, למה? מהסיבה שכך אני לא מכשיל חבר - הרגליים שלי לא יפריעו ויפילו חבר בזמן שהוא הולך.

 בשבוע הבא נטעם מחג הסיגד, ונמשיך להעמיק בחברות ובטיחות!

**סופשבוע נעים מכל צוות שכבת הבוגרים:**

**אורטל, גבי, נופר, הילה, רוני, תמר ושגיא**