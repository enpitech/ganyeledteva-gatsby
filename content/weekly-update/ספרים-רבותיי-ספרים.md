---
title: 'ספרים רבותיי ספרים! '
date: '2018-05-26T18:23:03+03:00'
---
עדכון שבועי- ילדי הטבע הדמוקרטי



## שבת שלום ומנוחה!

חודש מאי כבר תכף מסתיים ונשמח אם מי שטרם הביאו מגבונים יעבירו אלינו.גם חודש יוני כבר מתקרב אלינו.

מזכירה, ילדימות עם חיתולים- 4 חבילות מגבונים, ילדימות עם תחתונים- 2 חבילות.

נכון שביקשננו לכבד את חיינו האישיים ולא לשלוח הודעות בשבת, או בחג, אבל אין זה אומר שאנחנו לא זמינות לכם! אם יש לכם דילמה, שאלה, צורך לשתף אנחנו זמינות לכם ולכן! אל תמנעו לשתף אותנו בפריצת דרך באיזשהו תהליך, רגע מרגש, מצחיק, משמח! להפך, אנחנו נשמח מאוד! אנחנו מאוד סומכות עליכן ועליכם לגמרי! 

מונדיאל- קורה בקרוב, הציע אחד האבות, לארגן איזה ערב/ צהרים הקשורים לנושא. אם יש מישהו/ מישהי שבא להם לארגן איתנו משהו שכזה, דברו אלי.

תהליכי שינוי- החיים של הילדים והילדות שלנו הם מאוד דינמיים, שינויים קורים כל הזמן. מאחר ואנחנו שותפים במשימה מאוד רצינית, נשמח מאוד אם תשתפו אותנו בשינויים, או תעדכנו שאתם רוצים או מכוונים לתהליך מסוים. מנסיון, יש לנו הרבה ידע מקועי ואנחנו יכולות לכוון בהרבה מקרים ובעיקר, תיאום בין הבית לגן מוביל בהכרח לתוצאות טובות הרבה יותר.

כן, אנחנו עדיין בשלבי גיוס 2 מחנכות/ים חדשים לגן שלנו. מוזמנים להגיד שלום למתלמדים שבגן. 

עדכון על תארכי מסיבות סיום ואיספות הורים לשנה הבאה תקבלו בשבועיים הקרובים.



**נשיקות ואהבה**

**אחי וצוות ילדי הטבע הדמוקרטי**



## אפרוחיה- נחמה

השבוע היה קליל ונעים, הנושא הכללי היה מרקמים ומיומנויות. שיחקנו בחדווה בחצר ובכיתה עם חומרים שונים והכרנו אותם לעומק- בחצר ישבנו סביב שולחן הבוץ ויצרנו עוגות, ציירנו בבוץ בעזרת כלים (כפות, מקלות). לשנו יחד בצק ויצרנו נקניק. בחצר פגשנו צבעי ידיים!!! איזה אושר! ציירנו על מכסי פלסטיק גדולים בשביל שהצבעים לא יספגו מהר ויאפשרו לילדימות להנות מהתחושה החלקלקה והקרירה.



את הכיתה כיסו פסים ארוכים של נייר דבק, על הדלת, על הקופסאות, על השידות, על הרצפה ועל השולחנות. לקחנו נייר עיתון, קרענו אותו בהנאה (הקשבנו לצליל שאנחנו יוצרות) וניסינו להדביק. לפעמים הנייר נדבק, לפעמים רק היד, לפעמים הדבק ירד לגמרי ונשאר על היד! ציירנו בטושים דקים ועבים, מי שרצה קיבל טוש ולמדנו לפתוח ולסגור את הפקק יחד. ציירנו בחופשיות, וכשרצינו להחליף צבע- סגרנו את הפקק ובאנו להחליף טוש.



סיפור השבוע הוא 'ברכבת יושבת ארנבת' מאת טובה שינברג. הסתכלנו יחד בעיון על התמונות ואחרי שהקראנו כל עמוד חזרנו על המילים שנראות באיורים המקסימים. 'בובה', 'חתול' 'דובי' ועוד מילים מהעולם של הגורים שלנו מופיעות, באיורים עומר מצא מיד פרפר ושחק מצא עץ! מיה הובילה את הכיתה בקריאת 'טו טו טוווו' מחוייכת לסמל את הרכבת.



רמות האנרגיה בכיתה עולות ככל שהילדים גדלים והשבוע השתוללנו מכל הלב!! אלינור שלנו הביאה לכיתה דיסק מקפיץ עם מוזיקה מזרחית וטראנסים! רקדנו יחד, ניסינו לקפוץ כמו צפרדע, להתנדנד כמו פינגוין, להסתובב כמו בהוקי פוקי ולנופף בידיים כמו פרפר. תופפנו עם הידיים על הקיר, אח"כ רצנו לרצפה לתופף חזק חזק, רצנו לארגז המזרונים לתופף גם עליו ואז שרנו יחד תיפוף על הגוף! 



הילדים מתעניינים יותר ויותר בפאזלים! אנחנו משחקים יחד, מרכיבים ומדברים על התמונות שמופיעות

לאחרונה התחלנו לבקר תכופות בכיתה הגדולה. המטרה היא לאפשר לילדים מצד אחד מרחב משחק מורכב יותר, עם יותר אפשרויות וגם קצת התחדשות....ומצד שני את האפשרות לחזור תמיד לכיתה שלנו שהיא מוגנת ומוכרת.

הרוב המוחלט של הלדים והילדות בקבוצה כבר מרגישים מאוד בנוח עם כל המחנכות בגן, גם בקבוצות שהן לא אנחנו, ומצטרפים למשחק באיזורים שונים, עם צוות אחר וילדים אחרים וזה בהחלט מרגש לראות. סממן של בגרות והתפתחות חברתית ורגשית!



**הודעות**

כינים!! השבוע שוב מצאנו כינים,  זה מדבק מאוד אנא בדקו את הילדים וטפלו במידת הצורך. אם אנחנו מבקשות טיפול, טפלו ביסודיות עוד באותו היום. הכינים עוברות במהרה מילד לילד וגם עלינו הן לא פוסחות. 

ציפורניים!! חלק מהילדות ממש פוצעות את החברים, את עצמן ואותנו. חובה לגזור ציפורניים.

אנחנו כותבות חוסרים על הלוח לנוחיותכם, העיפו מבט מדי יום.



**שיהיה שבוע נפלא**

**קרן אלינור וטלי **



## צעירים א- רוחלה

שבוע שימשי ונעים לכולם!

אז חזרנו מחג השבועות לשבוע קצת קצר יותר מהרגיל אבל החזרה לשגרה היתה קלה ונינוחה מאוד. כפי שאתם יודעים, בחוץ כבר חם. כשאנחנו יוצאים לשחק בחצר אנחנו מנסות לגוון את משחקי המים של החברים שיעזרו להם להתקרר אבל גם יסקרנו אותם ויעודדו אותם לחקור ולהתנסות בדברים חדשים. בזמן האחרון הוספנו לרפרטואר משחקי המים שלנו גם מסירת קרח וצביעה של הדק והחומה באמצעות מכחולים טבולים במים. החברים ממש נהנו משני המשחקים הללו. כשצובעים עם מים אנחנו רואים איך הדק או החומה נהיים פתאום כהים יותר אבל אחרי כמה דקות כשאנחנו המשכנו לצבוע מקום אחר, אנחנו מגלים שהצבע שלנו נעלם! לאן נעלמו המים? התאדו מרב חום! צריך להתחיל לצבוע הכל שוב! הצביעה עם המים מספקת לחברים קנבס ציור ענקי שמתחדש כל הזמן ומאפשר להם להתנסות בשימוש במכחול (או סתם צביעה עם היד או האצבעות) על משטחים עם מרקמים שונים. פעילות מעולה למשחק בגינה הציבורית ביום קיץ חם.

משחק מסירת הקרח שלנו התחיל מגוש קרח גדול מאוד שהעברנו מיד ליד של כל חבר במעגל. כל פעם שהקרח הגיע לאחד החברימות הם התהלבו ממש מתחושת הקרח בידיים. זהירות הקרח מתחיל לנזול! צריך להעביר אותו מהר מהר שלא ימס כולו! אחרי שהעברנו קצת את גוש הקרח מחבר לחברה שברנו את הקרח לקוביות קטנות וחליקנו לכל חבר קוביית קרח שהוא יכול להחזיק ביד או ללק כדי לשתות את מי הקרח.



כל החום הזה בחוץ גורם לגוף שלנו להתחמם מאוד. הגוף מנסה להתקרר אז הוא מפריש מים כמו הקרח הנמס. למים שמוציא הגוף קוראים זיעה. אבל אם אנחנו מזיעים אנחנו משתמשים במים שיש לנו בגוף ואנחנו עלולים להתייבש. אוי ואבוי! מה נעשה? נשתה המון מים! יש אפילו משחק! כשאומרים "מיקי" צריך לשתות. כשאומרים "מאוס" צריך לעצור. שנשחק? "מיקי, מיקי, מיקי, מיקי, מיקי, מיקי, מיקי, מיקי, מיקי, מיקי.... מאוס!" החברימות מתחילים לאט לאט להתרגל למשחק החדש ונהנים להצליח לשתות כל המיקי ולעצור כשאומרים מאוס.

מה עוד אפשר לעשות כשכל כך חם בחוץ? אולי נלך לים? הדר סיפרה לחברים שיום אחד היא רצתה ללכת לים אז היא לקחה תיק ואמרה לאמא שלה "בי אני הולכת לים". אבל אמא של הדר  אמרה "לא! מה פתאום!" למה אמא מה הבעיה?  "הדר חסר לך משהו חשוב מאוד" אמרה אמא של הדר. מה חסר? מה צריך לקחת לים?  הילדימות אמרו בגד ים! כף ודלי! נכון אתם צודקים! אבל יש עוד משהו שצריך לקחת לים. רוצים רמז? "זה משהו שצריך למרוח על הגוף שיגן עליו מפני השמש" קרם הגנה! אמרו כל החברימות. נכון! מרחנו קרם הגנה, שמנו בתיק והדר שוב אמרה לאמא "ביי, אני הולכת לים" אבל אמא שוב אמרה "לא!! מה פתאום!! שחכת משהו מאוד מאוד חשוב!". מה עוד משהו? אולי נשמע רמז? "זה משהו ששמים על הראש". כובע! אמרו כל החברימות. חבשנו כובע שיגן עלינו מפני השמש ורצינו לצאת. הדר שאלה את אמא שלה אם היא מוכנה "לא!!! מה פתאום!!! שחכת עוד משהו חשוב מאוד! חשוב שלא תהיי צמאה" אז מה צריך לקחת? מים!!!!! לקחנו בתיק מים וקרם הגנה, חבשנו על הראש כובע והיינו מוכנים לים! 



כל בוקר אנחנו מחלקים לחברים צלחות בצבעים שונים, אבל איך בוחרים איזה חבר יהיה הראשון שיבחר צלחת? פשוט מאוד! שרים אן דן דינו! 

_"אן דן דינו, סוף על הקטינו _

_סוף על הקטי קטו _

_אליק בליק בום"_

ואיזה צבע יבחרו החברימות? כל פעם מה שמתחשק! לפעמים החברים בוחרים צלחת לפי צבע החולצה שהם לובשים, לפעמים נבחר את הצלחת שהיא קרובה אלינו, לפעמים פשוט יתחשק לנו צלחת בצבע כתום (גם אם אין אפילו צלחת כתומה ואז צריך לבחור צבע אחר חחח). כשאנחנו מסיימים לאכול ארוחת בוקר (וגם ארוחת צהריים!) החברימות מגלים המון אחריות וכל אחד שאנחנו מזמינות לקום לשטוף ידיים לוקח איתו את הצלחת שלו, מרוקן את השאריות לפח ומניח את הצלחת בפיילה. החברימות מאוד נהנים מהאחריות החדשה שלהם ואנחנו מאוד נהנות מהעזרה של החברימות בניקוי השולחן. אין ספק שהילדימות עברו הרבה מתחילת השנה ומסוגלים לעשות הרבה יותר. אפשר לנסות לחשוב במה החברים יכולים לעזור גם בבית. אולי הם יעזרו לערוך את הסכו"ם על השולחן? אולי הם יכולים לעזור לשטוף חלק מהכלים?

המון מזל טוב לארבל שחגג יום הולדת שנתיים! ארבל  שמח לרקוד עם החברים ולשיר את שירי יום ההולדת. היה ממש כיף ושמח כמו שארבל יודע לחגוג ולהרים במסיבות קראחניסטיות :)

עוד הודעה חשובה. הגילאים של הקבוצה שלנו הם בדיוק הזמן בו הילדימות מתחילים להראות עניין בשירותים ובקשות להתנסות בעשיית פיפי וקקי באסלה. זה נפלא! הפרידה מהחיתולים היא תהליך שדורש סבלנות ודורש מהילדימות לקחת אחריות על עשיית הצרכים שלהם. לנו בגן יש ניסיון רב בגמילות למיניהם ואנחנו יותר מנשמח לחלוק את הידע שלנו איתכם. אם הילדימות הראו התעניינות לעשות פיפי בשירותים בבית תעדכנו אותנו שנוכל לעשות את תהליך הגמילה ביחד. כמובן שגם אנחנו נעדכן אתכם אם היו סימנים לבשלות התחלת תהליך הגמילה בגן. אנחנו מאוד נשמח אם תוכלו לא לשלוח ילדים עם תחתונים לגן בלי לדבר איתנו קודם כך שנוכל לעשות את התהליך יחד ונראה שהילד או הילדה שלכם אכן בשלים למעבר. בגן הסביבה וסדר היום שונה מהבית ואנחנו לא רוצים לייצר תסכול בתהליך הגמילה (במיוחד אם היתה הצלחה בבית).  לכל שאלה, דילמה, צורך לשתף, אנחנו ממש כאן בשבילכם!



**הודעות ותזכורות:**

\*סדינים ליום ראשון

\*מגבונים מאי - ממש קצת עדין לא הביאו

\*לא לשכוח בקבוקי מים, הימים חמים מאוד



**נישוקים**

**ענת והדר**



## צעירים ב- יעקב

איזה כייף לחזור לגן אחרי חופשה ארוכה מלאה בשמש ומשפחה … חופשת שבועות עשתה טוווב לכולם .

ובזכות התמונות ששלחתם לי הצלחנו ממש לחוות רגעים מתוקים.

החברים סיפרו הרבה על ים ובריכות …. דיברנו על מצופים וגלגלי ים… ,שהכי כייף להשפריץ מים ולבנות ארמונות מחול, בבריכות יש מגלשות ואפשר לגלוש יחד ולהפריח בועות סבון מגיגית גדולה וגם לבלות עם סבא וסבתא אהובים.

ובאווירת החג הילדימות ביקרו בחגיגות הביכורים בקיבוצים ובמושבים שונים בארץ… על עגלות מלאות כל טוב והמון שיבולים.

ומה שהכי כייף לי לשמוע זה שהחברים בהלו יעקב נפגשו בחופשה ובילו יחד.

בכלל פעילויות חול ומים, ובשמם המקצועי בוץ, רצים חזק בחצר ארגז החול העמוס בילדים המשחקים יחד ויוצרים מסעדה עובדת ומרוויחה והצוות שבע ועני .

אך מה הבעיה בארגז החול או בכלל בבילוי בים ?… החול… הוא לא יורד הוא מגיע לכל מקום … מה עושים ?

מתנערים ומבקשים יפה מהחול שיפול כבר יפול!

> אתמול אתמול,
>
> שיחקתי בחול,
>
> בניתי מגדל וארמון גדול.
>
> הכנתי עוגות ממש משגעות
>
> וכשסיימתי הייתי צריך להתנקות
>
> אז נעמדתי זקוף
>
> ניערתי את הגוף
>
> וקראתי בקול:
>
> חול, תיפול תיפול
>
> חול, תיפול
>
> חול, תיפול תיפול
>
> חול, תיפול!
>
> 

הלו יעקב נעמדים משקשקים בישבנים ודורשים - חול תיפול תיפול חול תיפול!

סיפורים שהם שירים ושירים שהם סיפורים.

השבוע גילינו שמאחורי כל שיר ולחן מושקע יש מילים שמתחברות יחד לסיפור … מצחיק,עצוב,מותח ולפעמים סיפור שמובן רק לסופר.

אז התחלנו במצחיק וקראנו שיר/סיפור מענן על מקל של רינת הופר 

[קיפודה עם מזוודה-](https://youtu.be/hKIXugoX4DE)

פגשנו פיל עם מעיל שעומד על דחליל … מה הוא עושה שם ?…. מנגן בחליל

וחמור עם כינור שעף כמו ציפור …. איפה?.. שמה, מעל הרמזור.

אפילו קרנף על ענף מנגב את האף … למי למי ?… כמובן לג׳ירף

ותולעת עם מגבעת נוסעת ונוסעת לאן,לאן היא לא יודעת ?…

התעכבנו על הבתים צחקנו ואמרנו ששטויות שטויות זה לא יכול להיות ובגלל זה זה כל כך מצחיק.





גם סיפור מרגש על חברות היה לנו 

הסיפור על [הכלבה לוקה - קרולינה ילדי בית העץ האגדיים](https://youtu.be/mj4yxWgzZ8U)



"פגשתי כלבה בצבע שחור

עם עיניים חומות וזנב מאחור

אמא אמרה איזו חמודה

אבא אמר זה המון עבודה

לא ידעתי איך קוראים לה

איזה שם הכי מתאים לה

כזה שהיא תבין מייד שהוא רק שלה 

אז בחרתי בשם לוקה בשבילה 

כמו בשיר ששמעתי אצל אחותי הגדולה

לוקה לוקה לוקה לוקה שלי

אוהבת אותי כמו שאני 

לוקה לוקה לוקה לוקה שלי

תמיד תמיד לצידי…"



תמיד נחמד להציג לילדים סיפור שהוא שיר… השיח עמוק יותר, הילדים ממש עוצרים על המשפטים, אנו בוחנים אותם ושואלים שאלות… 

סיפרנו לחברים שיש אנשים שהחליטו לכתוב מנגינה לסיפורים האלה ויש זמרים וזמרות ששרים את המילים האלה… וכשהשמענו את השירים היה מדהים לראות את המבט שלהם כשהם פתאום מקשיבים יותר למילים, זה סיפור מוכר והמנגינה פתאום מלטפת והרצון לשיר פשוט מגיע.

 לשיר קיפודה עם מזוודה הוספנו תנועות ונסענו יחד עם התולעת לאן?… היא לא יודעת וגם אנחנו(:



אנו ממשיכים לאתגר את הלו יעקב במגוון מסלולים … אנו דואגים לקורה לשיווי משקל זחילה נמוכה וקפיצה נכונה וכמובן שמירה על הבטיחות שלנו ושל חברינו…התחלנו עם קבוצה שהיתה חייבת יד לתמיכה עכשיו כולם נינג׳ות!

השבוע- הלכנו על נדנדה (בעזרתנו כמובן) למדנו לזהות ולהרגיש בגופנו מתי הנדנדה יציבה שמנו לב שהנדנדה יציבה כששתי הרגליים במרכז שלה היא יציבה וכשאנו מטפסים או יורדים היא מתנדנדת ואנו מאבדים את שיווי המשקל.



הנה הוא הגיע יום שישי לגן ..

כמה התרגשות יש לפני קבלת השבת , זהו יום חגיגי מאוד אך איך נעשה אותו יותר חגיגי …?

החלטנו יחד עם שירז וליטל מקבוצת ציונה להפוך את היום הזה לעוד יותר מיוחד וערכנו ארוחת בוקר משותפת ממש כמו בצהריים … המזון חיכה בשולחנות, החברים ישבו יחד ציונה והלו יעקב… שוחחנו, שרנו ובעיקר נהננו מהתפנוקים שחן האלופה הכינה לנו.

מה היה שם- סלט גריסים עם סלק וגזר ולביבת ירקות , המון טחינה ומלא ירקות בדיוק כמו שאנחנו 

אוהבים .

לאחר מכן נכנסנו לקבלת השבת, כמה מרגש לראות איך היא אוספת את כל ילדי הגן יחד. אנו מקבלים את הקבוצות ומפנים מקום בינינו כדי שנהיה ממש מעורבבים.



שיר חדש שהקשבנו לו ביום שישי… הלו יעקב התחברו (:

[שבת שבת תודה שבאת -חיבוק של שבת ](https://youtu.be/ymrQTH5pZ8k)

"בכל יום שישי בסוף השבוע אני מחכה לה באופן קבוע

 עם פרח ביד ופרוסה של חלה.

שבת שבת תודה שבאת..

 כמו מלכה את הגעת 

כי את כי את כל כך נהדרת "



**הודעות ותיזכורות **

סדינים רעננים ובקבוקי מים מלאים .

מגבונים לחודש מאי הוא עוד רגע נגמר אז תזכורת למי שעדיין לא הביא .

בגדים קצרים בתיקים ויותר מסט אחד ותיק בד או שקית לאלו הרטובים/מלוכלכים

הקפידו למרוח את הילדים בקרם הגנה לפני ההגעה לגן .



**שבוע קסום הלו יעקב  **

**אורטל ודור (:**



## בוגרים- ציונה

שבוע קצרצר אך מהנה עבר עלינו בציונה! הגענו לגן ביום שלישי והיינו מעט מבולבלים...תיקי ספר,  סדינים חדשים, מפגש בספרייה...יכול להיות שהיום בכלל יום ראשון? לפי לוח התורנים אנחנו נמצאים ביום האדום...היינו קצת מבולבלים! כדי להפיג את הבלבול הקדשנו את החברותא של יום שלישי לסיפור חוויות מהחופש, שהרגיש ארוך במיוחד.... היו כמה ציונאים שבהתארגנות משותפת יצאו לטיול קמפינג וסיפרו לנו חוויות, בית עץ, אוהלים, בישולים והרבה ארטיקים! 

יואב סיפר על המנוף שהפעיל יחד עם סבא, שהחברים צפו בתמונה הם טענו שזה נראה ממש כמו טרקטור, יויו תיקן והראה לנו את ההבדלים בין הטרקטור למנוף של סבא..

אריאל הראה לנו את הנוף המקסים מראש הנקרה...שאלנו את אריאל מה יש בכלל בראש הנקרה והוא סיפר שיש שם מים ומערות שקצת קר בהן..

יובל ששון הראה לנו תמונות של הג'ימבורי שטיפס עליו ביום כיף עם סבתא עליזה ואמר שזה ממש דומה לג'ימבורי שיש בגן...תום הראה לנו תמונה של מלפפון שקטף בגינה שלו! ממש כמו הביכורים שהכנו בשבוע הקודם...

רותם סיפר לנו שהיה בהצגה עם אמא בתיאטרון של גדולים, אבל הכיסא שם התקפל והיה ממש לא נוח לשבת עליו...אז בחר לשבת על אמא.. לסיום רותם הראה לנו סרטון שבו הוא רוקד בהופעת רחוב לצלילי השיר ["מה אתה עושה כשאתה קם בבוקר..."](https://www.youtube.com/watch?v=E_3rcyHK3k0) של אריק אינשטיין. הגענו למסקנה משותפת שזה שיר שאיתו אנחנו יכולים בכיף לפתוח את החברותא בבוקר...



ספרים רבותיי ספרים! 

השבוע סיפרנו לחברים שברחבי הארץ וגם בעיר תל אביב, מציינים את שבוע הספר... בגן כל שבוע הוא שבוע הספר, אנחנו כבר מכירים המון ספרים, אפילו חלק מהכותבים והמאיירים, מחליפים אותם בינינו, שומרים עליהם...אנחנו יודעים כבר לזהות איזה סוג כריכה יש לספר, היכן כתוב שמו של הסיפור, שמם של הכותבים, היכן התקציר והאם מדובר בספר ארוך או קצר...אז למה לנו שבוע ספר בכלל? ספרים בשבילנו הם עולם בלתי נדלה של למידה, חברות, אמפתיה, כללים, דמיון ומציאות. החברים החלו להביע עניין רב באותיות והבהרות, ולכן ניצלנו את הזמן בספרייה למיון הספרים שהחלפנו לפי אותיות והבהרות. גילינו שיש כל מיני הבהרות שהן ממש דומות, אך כשהסתכלנו על הספרייה וחיפשנו את האות שמתאימה להן, גילינו שהצורה שלה קצת שונה. לדוגמה ק' וכ' עשויות להישמע קצת דומות, אך כשמתבוננים בספר רואים שלכ' היא בככלל כמו בטן שמנמנה ולק' יש צ'ופצ'יק ארוך...השתמשנו בהבהרות הראשונות בשמותינו, לדוגמה הספר זזזזזזוג. הוא כמו זזזזזזזוהר, וכך ניסינו להתאים לכל חבר ספר ממבחר הספרים שלנו.

המשכנו את השבוע בסימן הספרים והחלטנו לפתור סוגיה שמטרידה אותנו כבר תקופה! הסימנייה! הסימנייה מסמנת לנו את המקום בסיפור בו עצרנו, כדי שבפעם הבאה נדע מאיפה להמשיך...היא יכולה לשמש אותנו בעיקר בספרים ארוכים אותם אנחנו לא מספיקים לקרוא בפעם אחת, אך גם בספרים קצרים אם פתאום אנחנו מתעייפים או רוצים לפנות לעיסוק אחר...בעזרת גואש, מכחולים ואלמנטים נוספים, החלטנו להכין לעצמנו סימנייה בהמשכים!

ביום רביעי עם ליטל פגשנו ספר שאנחנו מאוד אוהבים, בים בם בם- תירס חם! מאת מרים רות, החברים המחיזו והמחישו את תהלוכת הצלילים אחרי החבר אופיר מהסיפור. הצלחנו להיות מאוד נאמנים למקור בגילויי האכזבה שלנו כלפי אופיר שהוליך אותנו בתזמורת ארוכה אפילו שלא חיכה לנו תירס חם בסופה..

ביום חמישי הזמנו למפגש חברה ישנה, מימים עברו, [תולעת הספרים](https://www.youtube.com/watch?v=8Pf71CnLjXg)! 

> אני תולעת, תולעת ספרים! 
>
> אני בולעת, בולעת ספרים
>
> לפעמים הספרים הם ההורים שלי,
>
> לפעמים הספרים הם המורים שלי,
>
> אבל יותר מכל, כן יותר מכל, הספרים הם חברים שלי!



התולעת לא הייתה איתנו כבר הרבה זמן וביקשה להיזכר בציונאים יותר לעומק....איך בדיוק? בעזרת הספרים כמובן! שיתפנו אחד את השני בחוויות שיש לנו עם ספרים מהבית, איזה ספרים אנחנו אוהבים במיוחד, מתי אנחנו אוהבים לקרוא אותם, עם מי... בארי לדוגמה סיפר לנו שהוא אוהב לקרוא עם אבא נסי את ספר האותיות ואפילו הראה לנו סרטון שבו הוא מביא את המגנט של האותיות מהמקרר לפי מה שאבא מקריא בסיפור..

תהינו מה יותר נחמד, לקרוא את הספר לבד עם עצמי, עם חברים, או שבכלל הכי כיף כשמקריאים לי את הספר.. כל אחד ומה שהוא אוהב! יובלית אמרה שהיא אוהבת להקריא את הספר בלב... לרז היה רעיון! אולי נספר סיפור על הספרים שאנחנו אוהבים! איזה רעיון מצוין! אולי נוכל להביא לגן ספר שאנחנו מאוד אוהבים ונשתף בו את החברים!  שחר קדרון הוסיף ואמר שזה יהיה קשה כי אנחנו עוד לא יודעים להקריא לחברים אחרים.. חשבנו על שלל פתרונות, אפשר להשתמש בתמונות, אפשר להשתמש במה שאנחנו זוכרים ואפשר גם להמציא בעזרת הדמיון..אפשר גם רק להביט ולעיין..

אז כמו שהבנתם התקבלה ההחלטה ועכשיו אנחנו זקוקים גם לכם שתעזרו לנו ליישם אותה!  נשמח שליום שני בשבוע הקרוב (אשלח תזכורות ביום ראשון בערב) כל חבר יביא איתו מהבית ספר אחד שאותו הוא אוהב במיוחד וירצה להראות או לשתף את החברים. מציעה לכם לאפשר לחברים לבחור את הספר, לא בטוח שהספר "האהוב" עליהם זה הספר שהם יבחרו להביא לגן וזה בסדר! לא לשכוח לרשום שם!. (כמובן שכל הספרים יחזרו אליכם בסוף השבוע בשלום). 

בקשה נוספת, אם במקרה יש לכם בבית או בהישג יד ספרים שזקוקים לתיקונים ושפצורים, אנא הביאו מחר לגן, זה יעזור לנו מאוד  

ובעניין אחר, שנת צהריים בגן. עולות התחושות כי הרבה מכם מוטרדים מסוגיית השנ"צ בגן, כל אחד מסיבותיו שלו. חשוב תחילה שנבהיר מספר דברים: אנחנו לא מתכוונות בשום שלב למנוע מילד או ילדה לישון. כהגדרה, בגן ילדי הטבע הדמוקרטי, הילדים נחים במשך חצי שעה בצהריים. אנחנו לא יכולות לאפשר לילדים להסתובב בגן ולהיות ללא השגחה, זהו זמן בו הצוות מנקה את הגן ועושה תורנויות. מעבר לכך, אם הילדים נשכבים במזרון ונרדמים, כנראה שהם עדיין זקוקים לזה. הורים שהרגישו שהשנ"צ, בין אם אורכו היה חצי שעה ובין אם שעה וחצי השפיע דרמטית על ההירדמות בלילה, כנראה שיש עניין לא פתור בשלב ההרדמה שאותו אנו נשמח לעזור לכם לפתור. אפשרות נוספת היא שהילדים נחים במשך חצי שעה במזרון במזרון ולא נרדמים, במקרה כזה אנחנו מזמינות אותם למבואה לשחק. אין הרבה כאלה (ומי שכן מעודכן..), אך ככל שאנחנו מתקרבים לסוף השנה (וגדלים...) הצורך בשנ"צ פוחת. בדיוק כמו שאנחנו לא יכולות להכריח ילדים להישאר ערים, כך לא נוכל להכריח ילדים להירדם. 

תסמכו עלינו שאנחנו מנסות לזרום ככל הניתן עם הצורך של הילדים, ולכל אלו החוששים מגן עירייה, תהיו בטוחים שההסתגלות למצב שבו לא ישנים שנ"צ היא מהירה משאתם חושבים. 

נשמח שתפנו אלינו אם אתם חווים קשיים בנושא השינה, או אם יש לכם עדיין תהיות/שאלות בנוגע לכך. אנחנו כאן תמיד! 

**הודעות ותזכורות:**

•	נוהל יום א'- תיקי ספר, סדינים, בקבוקים ותמונת סוף שבוע 

•	ספרים פצועים, אם יש לכם... 

•	אנחנו מתחילים בקרוב להתניע פרויקט סוף שנה בציונה(כן, כן, סוף שנה...) הפרויקטים בגן פועלים בשיטת PBL (PROJECT BASED LEARNING) , שיטה הלקוחה מעולם החינוך הדמוקרטי. 

פרטים נוספים על הפרויקט כמובן תקבלו בהמשך, אך בינתיים, אם יש הורים שרוצים לקחת חלק פעיל, או שיש לכם רעיונות מעניינים...בשמחה! 

**שבוע מצוין לציונאים, שירז וליטל **
