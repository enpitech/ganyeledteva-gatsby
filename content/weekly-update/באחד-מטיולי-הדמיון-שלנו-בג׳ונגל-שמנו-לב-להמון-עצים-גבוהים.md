---
title: באחד מטיולי הדמיון שלנו בג׳ונגל שמנו לב להמון עצים גבוהים
date: '2019-03-02T19:40:17+02:00'
---
 שבוע טוב!



**שריינו לכם תאריכים!**

יריד אביב שלנו- 2.5.19 

טיול משפחות שלנו- 24-25.5.19 (בהנחה ולא תהיה בעיה לסגור חאן). 



פרטים נוספים בהמשך.

שוב, אשמח לעוד מתנדב/ת אחד לכל אירוע .



**עוד תאריכים:**

יום תחפושות בגן שלנו- יום שלישי 19.3.19

חופשת פורים שמתחברת עם שישי - 20-22.3 (רביעי-חמישי-שישי)



**שימו לב בבקשה לשינוי הרצף של ימי השישי בסוף מרץ תחילת אפריל**- (מפורט כמובן בלוח השנה שבאתר)

29.3 הגן עובד

 5.4  הגן עובד 

12.4 הגן בחופש (חתונה של צחי שלנו...)



חופשת פסח כמפורט באתר: 18.4 עד 26.4

חזרה מהחופשה ביום ראשון 28.4.

**ועוד כמה הודעות...**

**טקסי בוקר**- בבקשה הקפידו על טקס בוקר קבוע: נכנסים, אומרים שלום, ממשיכים לפינת העגלות, נפרדים מהעגלה, הולכים לפינת התיקים, תולים תיק, ניגשים לסלסלת המים, מניחים את הבקבוק ורק אז... נפרדים עם הצוות. ככל שהטקס שלכם יהיה קבוע בכל בוקר, אתם תרגישו שהפרידולת קלות יותר. בכל מקרה, נפרדים רק כשאתם יוצאים. זה מציף את הילדים שאמרו לכם כבר שלום ופתאום רואים אתכם מטיילים בגן ויוצאים שוב מהשער... :) 

בבקרים חשוב לנו לתת תשומת לב אישית לכל ילד וילדה, לעיתים ישנה התנגשות צרכים, קורים הרבה דברים בגן שלנו... אם אנחנו מבקשים המתנה של דקה או שתיים אנא קבלו זאת בהבנה, אנחנו משתדלות לתת את מירב האנרגיות שלנו לכל פעולה שאנו עושות בגן ולפעמים צריכות את הסבלנות שלכם.

**ימי הולדת**- לאחרונה מתמודדים עם ענייני עוגות וכיבוד. שוב מזכירים! עוגת פרי בחושה בלבד! ללא שוקולד/ קצפת/ בצק סוכר / דפים מודפסים/ ממתקים/ בלונים/ הפתעות אישיות. זה לא נעים להתמודד עם זה. 

**נבת שלנו**- הארנבת המתוקה ביקום משוחררת. היא כל כך טובה וקשובה שאין צורך בכלוב. בבקשה שימו לב שיא לא בורחת מהשער כשאתם נכנסים... כלומר לא להשאיר את השער פתוח. 

**צפרניים-** בבקשה גזרו צפורניים :) זה יהיה נחמד שהילדימות שלא ישרטו את עצמם את החברימות וגם אותנו 

**רישום-** תודה לכם על ההמלצות החמות, אך הרישום שלנו סגור לגמרי... אין לנו מקומות פנויים לשנה הבאה... 



**שבוע שקט**

**אחי וצוות ילדי הטבע הדמוקרטי**

## 

## צעירים א- שמוליק

**טקס בוקר חדש ומשודרג**

בעידכונים קודמים סיפרנו לכם שבקבוצה שלנו עומדים לקרות מספר שינויים וזאת על מנת לקדם ולהעצים את הילדימות ולתת מענה התואם לצרכים המשתנים שלהם. 

בכל פעם אנחנו משנות או מדייקות חלק אחד, שלב אחד, ביום שלנו. כדי לאפשר לילדים לקבל את השינוי כשהם פנויים רגשית להכיל ולהבין אותו. 

בפעם הקודמת הוספנו את עקרון העבודה בקבוצות קטנות.

מיד לאחר המפגש אנחנו מתכנסים בכיתת ״ענן על מקל״ שם אנחנו משחקים בקבוצות קטנות של 4-5 ילדים בכל קבוצה. 

כעת החלק הזה של היום הוא מספיק מבוסס והגיע הזמן לשינוי הבא. 

השבוע **טקס ארוחת הבוקר** שלנו עבר שינוי גישה ושפה. 

השמוליקים מכירים את כל הירקות. את צבעם וגודלם, את מרקמם וטעמם ואפילו מהיכן הם מגיעים. השיח הזה התנהל באופן קבוע מתחילת השנה מה שאומר שהם מוכנים לשלב הבא - 

אנחנו מחלקות את כל הירקות בין כל הצלחות, כאשר את הירקות אנו מניחות אחד ליד שני בצורה מסודרת ואסטטית, כך שגם יהיה יותר נעים ומסודר בעין וגם יהיה ניתן לראות בבירור אילו ירקות מונחים בצלחת שלי. 

ועכשיו כל החברים בתורם בוחרים את צבע הצלחת שלהם - ורוד, כחול, כתום, צהוב, ירוק… 

כאשר כולם קיבלו צלחות אנחנו מתבוננים טוב טוב בצלחת ובירקות שיש בה, ״האם יש פה ירק שאת/ה לא רוצה?״ זו ההזדמנות של הילדימות להתחבר לעצמם, לטעמים ולמרקמים שהם אוהבים ומה שלא הם לא חייבים לאכול, אך את הירקות שהם בחרו להשאיר בצלחת הם צריכים לסיים, רק אז יוכלו לקבל עוד תוספת.

העניין הוא להעביר אל הילידמות את האחריות על הבחירות שלהם...

אחרי שסיימנו למיין את הירקות אנחנו אומרים יחד - ״בתאבון״ ומתחילים לאכול יחדיו. 

אנחנו מפתחים מודעות לגוף ולסביבה - אוכלים לאט לאט, ירק- ירק, לא ממלאים את הפה בהמון ירקות כי אז יהיה לנו פחות נוח ללעוס ואנחנו עלולים להיחנק. אוכלים עם הסנטר מעל הצלחת כדי שלא יפול לנו האוכל על הרצפה, אבל אם נופל קמים ומרימים.

הילדים כבר עושים את זה לגמרי בטבעיות. 

גם עם הכריכים שלנו התקדמננו קצת. אנחנו מציעות מגון הצבעות הגשה. תרצי את הטחינה בצלחת ולנגב עם הלחם? תרצה שאכין לך כריך ואמרח את הטחינה? כל אחד והבחירה שלנו...

כאשר מסיימים לאכול אנחנו מפנים את השאריות לפח ואת הצלחת מניחים בתוך הפיילה לשטיפה. 

שוטפים פנים וידיים היטב ונכנסים למפגש… 



**מפגש**



לאט לאט נכנסים החברים לכיתת המפגש שלנו, עד שכולם מתכנסים במפגש אנחנו שומעים את [נעימת החליל של ליאו רוג׳אס](https://www.youtube.com/watch?v=uOIHHMnI_Ig) , אפשר לשבת ולהאזין לנעימה, אפשר לרקוד על השטיח, לבד או יחד עם חבר או חברה…

השיר הזה הוא שיר קבוע ומזכיר לילדים שזהו זמן שבו אנחנו ממתינים לכל החברימות שלנו. אחרי שכול מגיעים, אפשר להגיד בוקר טוב ולהתחיל!



פורים מתקרב ואנחנו מתחילים להתכונן לרעיון התחפושות.. ואיזה אביזר עוזר לנו בן רגע להפוך ל"משהו קצת אחר?" כובעים כמובן!



לכיתה שלנו הגיע ארגז גדול… מה מסתתר בתוכו? ״אולי כלב?״ שאלה אלי… ״אולי ארנב?״ תהה גבע, מאור חשבה שזה בכלל חתול ונועה הייתה בטוחה שיש שם פיל! 

איך נדע? איך נגלה? 

נקיש על הארגז ונראה! 

״טוק טוק על הארגז, מי ישן שם בתוכו? נעיר אותו בלחישה ששש… וניתן לו נשיקה!״ 

הסרנו את הבד שהיה פרוש על הארגז וממנו הוצאנו שלל כובעים! 

כובעים גדולים וקטנים, כובעי בד וכובעי קש, כובע צמר, קסקט, כובע טמבל ומצחייה. 

את הכובע אנחנו חובשים על הראש והוא שומר עלינו מפני השמש החזקה והמסנוורת ובימים קרים מחמם את הראש שלנו.

אחרי שהתאמנו על חבישת כובעים ניסינו לחפש שימושים נוספים לכובעים - 

פיזרנו את הכובעים ברחבי הכיתה והתהלכנו ביניהם תוך שאנחנו שומרים על הכובעים ולא דורכים עליהם. אפשר ללכת ליד ואפשר לעבור מעליהם בפיסוק… בזמן שאנחנו מתהלכים אנחנו מאזינים למוסיקה וברגע שהיא נעצרת עוצרים! 

בהתחלה זו היתה משימה לא פשוטה היינו גם צריכים לשים לב שאנחנו שומרים על הכובעים וגם להקשיב למוסיקה ולשים לב מתי היא נעצרת אך עם קצת תירגול עמדנו באתגר!



בנוסף גילינו שהכובעים הם כלי איחסון נהדרים. 

הפכנו את הכובעים והפכנו אותם לסלים, כך מעבר לראש שלנו אפשר להניח שם גם בובות, גדולות או קטנות בהתאם לגדול הכובע ואפשר אפילו להניח כובע מתוך כובע וליצור מערום של כובעים. 



המשכנו והתחברנו לפרוייקט הספארי. פרוייקט משותף לכל קבוצות הגן. נושא הספארי הוא נושא די רחב ומורכב לכן אנחנו מתמקדים בחיה ספציפית, והפעם.. בנחש! חיה מעניינת ממש שלא פוגשים כל יום...



יום אחד בתוך אחד מכובעי הקש הסתתר לו נחש קטן… 

לנחש יש גוף ארוך ומתפתל, גם הלשון שלו מאוד ארוכה ומפותלת… 

מה עם הלשון שלנו? גם היא ארוכה? ניסינו להוציא את הלשון כמה שיכולנו… בדקנו האם הלשון שלנו ארוכה מספיק בכדי לגעת באף או אולי נצליח לגעת עם הלשון בסנטר. 

איזה צליל משמיע הנחש? פססס … פסססס…. הנחש לוחש כל הזמן… האם גם אנחנו נצליח ללחוש… לדבר בשקט בשקט שאף אחד לא יגלה אותנו או ישמע אותנו… מה שהיה מצחיק במיוחד במשימה הזו ששמתי לב ששככל שהחברים מנסים ללחוש יותר כך גם תנועות הגוף נעשות קטנות ואיטיות יותר… 

כך ראינו את הבדלים בין קול חזק לקול חלש… ברגע שנלחש יהיה שקט ובקושי נצליח לשמוע איזה צליל החברים משמיעים אבל ברגע שמדברים בקול רם נורא קל לשמוע את החברים וגם כל שאר האנשים שומעים אותנו. 

אימצנו את השיטה הזו בזמן החברותא ואת השיר ״קוליני״ אנחנו שרים פעם אחת בקול חזק ובפעם השנייה בקול נמוך… בלחש…

שמנו לב שלנחש אין גפיים! לא ידיים ולא רגליים! כיצד הוא מצליח להתקדם?!

הוא זוחל על גחון ומגשש עם הלשון, לפעמים הוא גם מתפתל סביב עצמו או עצמים אחרים אותם הוא רואה. 

הנחש השובב זחל בין כל החברים, טיפס ועלה על הרגליים, הבטן והכתפיים שלנו והתפתל סביבם. 

הפכנו עצמנו לנחשים … זחלנו ברחבי הכיתה, הוצאנו את הלשון הארוכה שלנו ״פססס״ … ניסינו לקפל את הגוף שלנו ממש כמו הנחש לצלילי [שיר הנחש](https://www.youtube.com/watch?v=XgMJoiABnD0)  .



**משחקים בכיתה**

 

החלטנו שאפשר להתחיל לשכלל את המיומנויות של החברימות בקבוצה, ולכן בכל שבוע נציע את אותם המשחקים, כך שאפשר יהיה לשכלל את המיונויות. יש משהו בהמשכיות הזו, כשהילדים פוגשים כל יום את אותן תחנות שהמשחק הופך למגוון יות, עמוק יותר, ו"זהות המשחקית" מתגבשת. מי שלא הצליח להשחיל ביום א, כבר הרכיב מגדלים ביום ד. 

הכיתה שלנו הייתה מחולקת למספר איזורי משחק כך שבכל איזור יהיו מעט ילדים. 

האיזורים מתוחמים בעזרת שטיחים כך שיש הגדרה ברורה היכן כל משחק, כך כולם זוכים למרחק שקט בטוח ורגוע להתמקדות במשחק.

במשחקי השולחן שלנו לקחנו את המשחק המוכר שלנו,דסקיות והפכנו אותו למורכב יותר - 

מתוך פלסטלינה יצרנו כדורים לתוך הכדורים הכנסנו עיפרון והופ מה יצא לנו?! עמוד קטן  עליו אפשר להשחיל את הגלגלים. אפשר להשחיל אחד-אחד, אפשר לקחת כמה ולהשחיל יחד, אפשר גם להשחיל לפי צבעים - קודם את הצהוב ואז את האדום ולסיים עם הכחול או לערבב את הצבעים של הגלגלים ולעשות מגדל צבעוני… כל אחד ואחת לפי בחירתם. 



במשחקי הרצפה השתמשנו בבקבוקי אקטימל. בהתחלה הרכבנו מהאקטימלים מגדלים או רכבות, הנחנו אקטימל אחד על השני וניסינו לשמור על מגדלים יציבים. בנוסף עבדנו על אפקט הדומינו - נניח את בקבוקי האקטימל אחד ליד השני והופ נפיל את האחד מהם שעומדים בקצה, הוא יפיל את זה שלידו וכך הלאה עד שכולם יפלו. 



משחק נוסף היו קוביות העץ - שם החברים עובדים בזוגות ויוצרים משהו ביחד, בעבודה משותפת. 

כאן למעשה אנחנו חושבים מראש יחד על רעיון מנסים למצוא דרך ליישם אותה ביחד, יש פה הקשבה אחד לשני, חשיבה עצמאית וחשיבה זוגית. אנחנו לומדים כיצד להתנהל כאשר הרעיון שהצעתי לא מתקבל או כאשר לא הצלחנו ליצור את מה שחשבנו עליו ומה קורה כאשר החבר שלי פתאום מפרק את מה שבנינו יחד.

אנחנו לומדים להביע את עצמנו ואת הרצונות והשאיפות שלנו. 

בשל הרגישות במשחק זה אנחנו תמיד נדאג להיות באיזור של המשחק ולתווך לילדימות את העבודה המשותפת, נפתור יחד קונפליקטים במידה וצצים כאלה ומחזקות על כל רעיון וביצוע! 



**הודעות **

\*	חודש מרץ החל - לא לשכוח להביא מגבונים ולסמן את שמכם בטבלה. 

\*	**פרידות בוקר** - אנא מכם היצמדו לטקס בוקר קבוע בו אתם נכנסים לגן: נכנסים לגן, אומרים שלו מרחוק,  מעמידים את העגלה, תולים את התיק ומניחים את הבקבוק בסלסלה, רק אז כשאתם מוכנים אפשר להיפרד. הפרידות פחות אפקטיביות אם אתם אומרים להם ביי וממשיכים להסתובב בגן, באים והולכים. הפרידה צריכה להיות מאוד ברורה. בנוסף אל תעלמו פתאום לילדים, המעבר בין שני העולמות האלה של בית וגן חייב להיעשות, ברגע שאתם פתאום נעלמים הילדים נטישה! אל תפחדו לגשת לילדים להגיד להתראות, לתת חיבוק ונשיקה ואז ללכת (גם אם יש בכי בסוף). אנחנו תמיד שם ונלווה אתכם! תראו שכהטקסים יהיו ברורים וקבועים- כל יום בדיוק אותו התהליך, הילדימות  יפרדו מכם בקלילות רבה יותר... 

\*	אני ממש שמחה שרבים מכם לקחו לתשומת ליבם את עניין התמונות ורבים מכם החלו לשלוח לי תמונות, זה ממש כיף לשתף את הילדים בחוויות שלהם. עם זאת אני מבקשת לכבד את זמני הפרטי ולהימנע משליחת הודעות בשעה 22:00 ואף מאוחר יותר. ניתן לשלוח את התמונות גם ביום ראשון עד השעה 9:00.

\*	מזכירה - עידכונים על מהלך היום של הילדימות, התייעצויות, גמילות, ימי הולדת וכל נושא אחר הם רק דרך מובילת הקבוצה. אני נמצאת בגן בכל יום עד השעה 16:00. החל משעה זו אפשר להתעניין מחולוד איך היה היום  (במקרים חריגים אני מעדכנת את ההורים בהודעה גם אם איני נמצאת בגן). 

\*	נוהל ימי ראשון בקבוקי מים מלאים וסדינים רעננים! 



**שיהיה שבוע נפלא **

**ויקה וחולוד**





## צעירים ב- שולה

**1,2,3 אריה! **



השנה החלטנו לבחור נושא שילווה את חגיגת פורים בגן, ספארי. 

למה ספארי? הוא צבעוני, הוא מגוון ובעיקר מלא בחיות מסקרנות.  

אז השבוע התחלנו את חקר החיות שלנו דווקא דרך החיות המוכרות לנו יותר, כאלה שכנראה לא נמצא בספארי... 

מתוך קופסת המפגש הוורודה הגיח כלב, חתול, כבשה ותרנגולת. 

הכלבלב יילל כמו חתול והכבשה עשתה קוקוריקו! לא...מה פתאום....

התחלנו במשחק של זיהוי צלילים, אני השמעתי לחברים כל פעם צליל של חיה אחרת והם היו צריכים לזהות באיזה חיה מדובר. 

תוך כדי הבנו שיש כמה חברים שהצלילים, אפילו שהם מוכרים לנו מעט מפחידים ולא נעימים לנו באוזניים, אז עצרנו ושאלנו מה אפשר לעשות. 

חשבנו על פתרון חלופי, נעשה בעצמנו את צלילי החיות, בלי קולות רקע לא מוכרים. 

על אף שהתכנון המקורי לא עבד, למדנו מעצם הניסיון. למדנו שאם יש משהו שמפריע או לא נעים לחבר/ה שלי, ננסה לחשוב על פתרון אחר. וגם למדנו הרבה על עצמנו, כיצד אנחנו מגיבים לקולות וצלילים שאינם מוכרים לנו. 

שאלנו שאלות רבות על החיות, מה הן אוהבות לאכול, איפה הן גרות והאם אנחנו מכירים אחת מהן היכרות אמיתית... מיד החברים הזכירו את שושנה שלנו (שהיא בכלל שילוב בין תרנגולת אריה חתול וכלב) ומה עם חתול? נזכרנו בחתול השחור שמטייל לנו לעיתים על גדר הגן..

והכלב? והחתול? הילדימות נזכרו שהם ראו כבר כמה כאלה בחייהם ושחק סיפר לנו על קרנגי הכלב שלו שגר איתו בבית. 

גם כבשה ראיתם?!?! כן...... איפה?!?!? בגן חיות? לא.... יש כמה חברים שיצאו לטיולים בשבת עם המשפחה ופגשו כבשים בדרך או בפינת חי...

הסכמנו שיש חיות שאנחנו פוגשים יותר ויש כאלה שפחות..

מתוך קופסת ההפתעות הורודה הציץ לו זנב...מעניין מי זה...

יד עם ציפורניים ארוכות...אולי זו ציפור?

שיער חום בצבץ לו... עכשיו זה כבר ממש מסקרן

שששש....שקט שיהיה....נם לו האריה. 

לאריה...יש פרווה, גם לנו? לא...לנו יש עור...

לאריה יש אף גדול ושחור, גם לנו? לא...לנו יש אף קטן

לאריה יש המון שיער בצבע חום, רעמה!.. גם לנו? 

תמרי אמרה, כן! גם לי יש "ערמה"! 

הרגשנו את השיער שלנו והסתכלנו על השיער של החבר שיושב לידי,

כן האמת שגם לנו יש סוג של רעמה....

ואיך עושה האריה? 

"וואהההההה" 

החברים שאגו לכיווני ואני ממממממש נבהלתי. 

הסכמנו שהשאגה של האריה קצת מבהילה.  

אבל ככה האריה מדבר. כמו שאנחנו משתמשים במילים, הוא משתמש בשאגה. 

ומי פגש אריה? שתיקה רועמת... 

היו חברים שסיפרו שהם פגשו את האריה בגן החיות או בספארי...

כנראה שהוא אוהב להתחבא. 

גם אנחנו אוהבים להתחבא....בעיקר בחצר, במקום מאוד ספציפי...בית העץ. 

שבוע שעבר עומרון ופיתה יזמו מקום מחבוא חדש, בריכת הכדורים בחצר.

אז אולי נלמד איך לשחק מחבואים? כןןןןן. 

הזמנו כל פעם חבר אחר שיחכה מאחוריי הדלת ולא יציץ... 

ספרנו עד 10 והחבאתי את האריה בכיתה. 

הזמנו את החבר להיכנס ולהתחיל לחפש... 

לחברים שצופים הייתה משימה מאתגרת לא פחות, לא לגלות : )

כשמוצאים את האריה צועקים- 1,2,3 אריה! 

כך כולם יודעים שמצאנו...

מחבואים הפך ללהיט השבוע, במשחק חופשי בחצר ואפילו בארוחת בוקר. 

מי מצא את הקישוא שמתחבא בתוך הפשטידה?!

"1,2,3 קישוא!"

הכרנו את[ שיר על האריה](https://www.youtube.com/watch?v=R81J666zXJ8) בו אנחנו שואגים ממש חזק! 



> "שקט שיהיה, נם לו האריה. 
>
> ואני רועד, וממש דואג
>
> כשמלך החיות שואג
>
> ווווואהההה"

**חומרים חומרים **

השבוע התנסינו בדבק. 

התחלנו מלהרגיש אותו באצבעות, עברנו למריחות חופשיות על הדף.. 

הדבק יכול להיות מתסכל, אנחנו מורחים ומורחים ולא קורה כלום... הידיים שלנו נשארות דביקות והדף נשאר לבן. 

אז הבאנו נצנצים שישפכו קצת אור על המצב..

פיזרנו אותם בזהירות על הדף, ניערנו ונדהמנו! 

חלק נפלו וחלק נשארו....זה קסם? לא זה הדבק... ככה יכולנו לראות את המיקום המדויק של האצבעות שלנו, האם השתמשנו בחלק גדול מהדף למריחה או רק בנקודות בודדות. 

בהמשך השבוע השתמשנו בדבק כדי ליצור לנו את מלך החיות שלנו. 

עבדנו בשתי קבוצות, כשהמשותף לשתיהן היה הדבק. 

קבוצה אחת הדביקה חתיכות נייר קרפ חומות על גבי הרעמה,

קבוצה שנייה הדביקה על הגוף שלו חתיכות נייר בצבעי כתום, צהוב, ורוד...

אריה מיוחד וצבעוני יצא לנו:) 

בזכות קבוצות הבוגרים ארוחת הבוקר שלנו צבעונית יותר ומלאה בוויטמינים

בט"ו בשבט קבוצת תקווה והלו יעקב שתלו באדניות שתילים... השקו, טיפחו ודאגו ואנחנו זוכים ליהנות ולטעום. 

אז השבוע בארוחות הבוקר שלנו הוספנו עלים מגינת הירק.. הכרנו את הכוסברה והפטרוזיליה, הרחנו, טעמנו ואפילו הוספנו לכריך שלנו. 

ראינו איך העלה נדבק לטחינה, איזה כריך יפה... ובתיאבון! 



ואם כבר ארוחות... את ארוחת סוף היום שלנו החלטנו לשדרג ולאכול בשולחנות הפיקניק (כמובן כשמזג האוויר מאפשר לנו). 

הרכבת של שולה ממהרת לתחנה שלה, החצר. 

עם האצבעות שלנו אנחנו עושים עכביש ומתרגלים את השקת האצבעות שלנו אחת לשנייה

עכבישים בגדלים שונים ומשונים מגיעים לשולחן 

אנחנו שרים את[ שיר העכביש](https://www.youtube.com/watch?v=T-kozagoRfY) שטיפס לו על הקיר והגשם שטף אותו, אוי אוי אוי....



 וכדי להפוך את הידיים שלנו לקערה עמוקה שבה אניח את הכריך או הפרי, אנחנו עושים פעולה הפוכה מהעכביש.. במקום להרחיק את האצבעות, אנחנו מצמידים אותן אחת לשנייה ומקערים את היד. 

אנחנו בדרך לקבל תואר של אלופי עולם בקערות  : ) 

לכל מי שדאג, היוגה שלנו ממשיכה לשמור על צביונה.  

הילדימות כל כך התחברו ליוגה ולאלמנטים שלה אז חשבנו איפה בסדר היום הצפוף שלנו נוכל בכל זאת לשלב אותה... זוכרים את טקס המזרנים החדש?!

אחרי שכל החברים יושבים בקצה המזרן שלהם, אנחנו נשכבים על הגב ועושים הרפייה. לוקחים כמה נשימות ומתכוננים להמשך היום שלנו. 

הקערה הטיבטית ממשיכה ללוות אותנו ולעשות צלילים נעימים שגורמים לנו לנמנום קל...

לא מה פתאום עכשיו לא ישנים! 

"לא רוצים לישון רוצים להשתגע!", טוב נו, אז נצא להשתגע בחצר. 

**הופ הופ טרללה, גדלתי בשנה! **

השבוע חגגנו יום הולדת לאלה-לי שלנו, שבזכותה אף אחד מכם לא שוכח את בקבוק המים שלו בסוף היום : )

אלה-לי פינקה אותנו בארוחת בוקר חגיגית שכללה פנקייק שיבולת שועל מעשיי ידיה ותותים טעימים. 

חגגנו ביום הולדת עם שירים ריקודים והמון חיבוקים וכמובן קינחנו בעוגה...

תודה לאלה ולמשפחה על הפינוקים ומזל טוב!! 

יום שישי שלנו היה חגיגי יותר מהרגיל

ולא רק בגלל העוגה הטעימה שחן הכינה לנו...

הגיע אלינו אורח מיוחד במינו. דוני! 

דוני הוא הבן המפורסם של אלינור, שהילדימות מכירים בעיקר מהסיפורים של אלי..

הילדימות כבר יודעים שפעמיים בשבוע אלי יוצאת מוקדם מהגן כדי לקחת את דוני, תמיד שואלים ומתעניינים. 

הילדימות כל כך התרגשו לגלות שדוני יעביר איתנו את כל השישי, ליוו אותו לארוחת הבוקר, הסבירו לו את כל הכללים שלנו, לימדו אותו את שירי המפגש והראו לו איך מחליפים ספרים בספרייה שלנו. 

דוני המתוק העביר אתנו את כל היום ממש כאילו היה כאן מהראשון לספטמבר. 

כמה אהבה, רגישות וסבלנות יש בחבורת הילדים הזו, מעורר התרגשות והערצה. 

בספרייה השבוע נחשפנו לסוג נוסף של ספרים שעד היום לא היו נגישים לנו בגן. 

בנוסף למדף הספרים הקשיחים שלנו, הוספנו מדף של ספרים עם דפים רכים ועדינים יותר, ספרים של בוגרים. ( על אחריות כבר דיברנו....?) 

את הדפים אנחנו צריכים לאחוז בעדינו מהקצה ולהפוך. מצריך מאיתנו הרבה שליטה באצבעות ומוטוריקה עדינה...אנחנו לא רוצים שהספרים שלנו יפגעו.

בהחלט שמחנו מהשדרוג הזה. 

**ולסיום סיומת, קבלת שבת. **

אז החברים כבר מכירים ויודעים בדיוק כמה למה איפה ואיך. 

הגיע הזמן להוסיף שיר חדש לקבלת שבת שלנו! 

אנחנו מזכירים שהיום נפרדים מכל המשחקים, הפינות והחברים שפגשנו השבוע בגן, מנופפים לשלום וצועדים לנו בשמחה אל יום שבת שלנו, עם אמא, אבא, משפחה וחברים נוספים...מעניין מה נעשה בשבת, נגלה ביום ראשון! 

השיר ["על האדמה"](https://organicrecords.bandcamp.com/track/on-the-ground) מתוך מוסיקה אורגנית, שיר מבוקר עד ליל. 



> "על האדמה, מה אוהב לצעוד
>
> מעליי שמיים גבוהים כחולים מאוד
>
> האור בהיר הוא מציף את העולם
>
> שלום, שלום, שלום לכולם!"



**הודעות ועדכונים **

\# מגבונים לחודש מרץ- להניח בשידה ולרשום שם. 

\# נוהל מעילים- ארגז אדום מונח ליד הסלסלת מים שלנו, שם מניחים אותם ומשם גם לוקחים בסוף היום. 

\# מוזמנים לשדרג את תמונת הסופ"ש שלכם לסרטון קצר! 

\# הימנעו בבקשה מלקחת מוצצים בסוף היום מהמטבח, יש חשיבות רבה מאוד לכך שהילדים ימצאו את המוצץ שלהם בקופסא בצהריים, כמו כל יום בשנה האחרונה. הפעולה הקטנה הזו משבשת לנו מאוד את סדר היום. שימו לכם תמיד מוצץ ספייר בתיק או במגירה. 

\# נוהל יום א'- בקבוקים מלאים, סדינים ומעילים. 

**שבוע מצוין וכיפי לשולות,**

**שירז ואלינור **



## בוגרים א- תקווה



שבת שלום לכולם/ן,

מזל טוב לרועי המתוק שלנו שחגג השבוע יום הולדת ואף סיפק לנו רגע בלתי נשכח כשבחר שנאזין לשירת התקווה!

החלמה מהירה לכל החולים. מחכיםות ומצפיםות לשובכם!



את החודש פתחנו (אחרי שסיימנו את העיסוק ביום המשפחה) בעולם הצבעים. 

התחלנו מצבעי היסוד ועירבובם תוך חקר והתנסות ססגונית ומהנה, משם עברנו להסוואה שהצבעים מספקים לנו ונעזרנו לצורך ההמחשה בסיפור על המלך שבארמונו היו חדרים בכל מיני צבעים ובהם הוא היה מוסווה והיינו צריכיםות לחפש אותו. השבוע העלנו את נושא ההסוואה שלב נוסף – הסוואה של חיות ביצירה מוזיקלית.



**קרנבל החיות/ מאת: קמיל סן-סאנס**

קמיל סן-סאנס מלחין צרפתי,היה גם פסנתרן ,נגן עוגב, מורה ומבקר מוסיקלי .כישרונו המוסיקלי התגלה כשהיה בן שנתיים בלבד, ובגיל ארבע כבר הלחין את יצירותיו הראשונות. סן-סאנס חיבר בין שאר הדברים שיצר את "קרנבל החיות ."קרנבל החיות, היא סוויטה בעלת 14 קטעים והיא כוללת "שעשועים מוסיקליים" שונים .את היצירה ,הלחין סן-סאנס עבור התלמידים שלו בשעה שהיה בחופשה. המוסיקה ביצירתו זו, לעיתים מחקה את קולות החיות ולעיתים את התנועתיות שלהם. מעניין לדעת שסן-סאנס אסר לנגן את היצירה בפני קהל באולמות קונצרטים במשך כל ימי חייו, והיא נשמעה לעיתים רק בבתים פרטיים.

השבוע במפגשים התמסרנו למוזיקה הנהדרת של קרנבל החיות. תחילה, האזנו לקטע וניסינו לנחש איזו חיה מוסוות שם. היינו מרותקים לצלילים, למוזיקה שלעיתים הייתה מהירה ולעיתים איטית, לעיתים דרמתית ולעיתים ענוגה ורגועה, לעיתים קופצת ולעיתים מלכותית. הקשבנו גם לכלים, לכינור, לחליל... לאחר האזנה ראשונית, גילינו למה התכוון המלחין באותו קטע ואז התהלכנו בחדר לפי החיה. האזנו לקטע בו האריה, מלך החיות, יוצא למצעד מלכותי, האזנו לתרנגולת המהירה והמקפצת כמו שושנה שלנו בגן והיינו איטיים כמו הצבים ואפילו נכנסנו לשריון שלנו כשקצת חששנו מהאריה או מהדינוזאור.

המוזיקה הקלאסית זימנה לנו עבודה עם הדמיון שלנו, תוך הקשבה לתחושות והרגשות וכמובן לזיכרון שלנו מעולם החי.



מוזמניםות להאזין ליצירה- [ קרנבל החיות](https://www.youtube.com/watch?v=rE4CATvZ188&list=PL5EDDC3CD0593C9E0)



**מוזיקה ויצירה הם שילוב נפלא!**

לאחר שנהננו במפגשים מהמוזיקה, הפגשנו אותה עם עולם היצירה. 

לקחנו דף וצבע, האזנו למוזיקה, ותוך כדי הזזנו את הצבע על גבי הדף לפי המוזיקה שהובילה אותנו. לעיתים הצבע קיפץ ויצר נקודות, לעיתים הצבע זז לאט בקווים ארוכים ולעיתים הצבע הסתחרר לו במעגלים. גילינו שבנוסף ללרקוד ולשיר לצלילי המוזיקה, ניתן גם לצייר איתה ולראות לאן היא מובילה אותנו על גבי הדף. יצאו לנו ציורים מגוונים ומעניינים. רצינו להמשיך עוד ועוד....





**גינה לי, גינה לי, גינה לי חביבה**

השבוע הצצנו בעציצים שלנו וראינו שחלק מהשתילים ששתלנו בט"ו בשבט כבר מוכנים לאכילה. באחת מארוחות הבוקר קטפנו חלק מעלי הפטרוזיליה שלנו, שטפנו אותם היטב וניסינו לטעום אותם. חלקנו אהבנו את הטעם המעט מריר והרענן של הפטרויליה אך רובנו פחות נהננו. הבנו שאולי לשלב את הפטרוזיליה בתוך הטחינה או בסלט כנראה יהיה מהנה יותר, ולכן בארוחת בוקר אחרת שילבנו אותה בתוך הטחינה ואכן החוויה היתה הרבה יותר מהנה.

**רעמים וברקים ביום חורף קר**

ביום חמישי האחרון, הגענו לגן בעוד בחוץ משתוללת לה סופה. בזכות הגשם והברד, זכינו ליום חמים ונעים בכיתה שלנו עם פעילויות מהנות ומגוונות.

התחלנו ממסיבת ריקודים בכיתה, רקדנו ורקדנו והוצאנו אנרגיה. 

אחרי הריקודים, התיישבנו וניסינו לדמות את צלילי הגשם עם הגוף שלנו. עשינו זאת עם הפה ונקישות לשון, עשינו זאת באמצעות האצבעות שלנו ועשינו זאת באמצעות טפיחות על הרגליים. כשהגשם רק התחיל, הטפיחות היו חלשות ולאט לאט גברו וגברו והסערה השתוללה!!! ולפתע..... רעם חזק באמצעות מחיאת כפיים חזקה! 

הסופה שיצרנו עם גופנו הובילה ישירות לשיר המוכר והאהוב ["רעמים וברקים](https://youtu.be/QGDCdkr4Pe0)" מתוך הכבש השישה עשר:

> "רעמים וברקים בליל חורף קר 
>
> לא נשמעים תמיד אותו הדבר 
>
> ברקים ורעמים, רעמים וברקים 
>
> לפעמים קרובים ולפעמים רחוקים. 
>
> 
>
> רעמים וברקים בלילות הגשומים 
>
> את הברק רואים אבל את הרעם שומעים 
>
> יש רעמים שמאוד מפחידים 
>
> ויש כאלה שרק קצת 
>
> יש רעם חלש ורעם בינוני 
>
> ורעם חזק חזק שלא נעים לשמוע 
>
> בעיקר אם אתה לבד 
>
> )לעתים רחוקות אתה פוגש רעם נחמד)"

תוך כדי האזנה לשיר, ניגנו בגיטרה, עשינו תנועות ואפילו התחבקנו עם החבר או החברה שלצידנו כשקצת פחדנו.

אחרי שנהננו מהמוזיקה, החלטנו להביא את החוץ פנימה. אחד הדברים שאנחנו מאוד נהנים מהם בעת המשחק בחצר הוא כמובן המסלול. במסלול אנחנו לומדים לעמוד בתור ולחכות בסבלנות והוא כמובן מזמן לנו פעילות פיזית מאתגרת ומהנה. אז הפעם, בנינו לנו מסלול בכיתה. שמנו ספסל שתחתיו זחלנו, שטיחים שעליהם צעדנו ולבסוף ארגז קטן שממנו קפצנו לפוף רך ונעים (ממש כמו בג'ימבורי בחוץ). אז נעמדנו בתור ונכנסנו למסלול אחד אחרי השנייה. כאשר סיימנו, הלכנו לסוף התור עד אשר תורנו הגיע שוב. 

אחרי שנהננו ופרקנו קצת אנרגיה במסלול, הגיע העת ליצור!

לקחנו גליל ארוך מקרטון, קישטנו אותו בצבעים ותהינו מה זה יכול להיות... אולי חצוצרה? אולי משקפת? ואולי... מקל גשם! הסתכלנו יחד על המקל וניסנו לחשוב כיצד נאטום אותו כדי שהחרוזים שאנו רוצים להכניס פנימה לא יפלו. אולי עם היד? בועז אמר שהוא חושב שזה לא רעיון טוב ויערה הוסיפה שאם נזיז את היד החרוזים יפלו. אז החלטנו בסוף לשים נייר עם גומיה. אחרי שהכנסנו את החרוזים, נהננו מהרעש שנוצר הזזת המקל מצד לצד. זה ממש הזכיר לנו את רעש הגשם שבחוץ!



מי היה מאמין שאפשר לעשות כל כך הרבה דברים בתוך הכיתה?

**מוזיקה ללב היא חודרת**

השבוע נהננו בעת ההשכמה מהשירים של להקת רד הוט צ'ילי פפרז.

הנה דוגמאות לשירים:

[Red Hot Chili Peppers - Californication](https://www.youtube.com/watch?v=YlUKcNNmywk&feature=youtu.be)

[Red Hot Chili Peppers - Otherside ](https://www.youtube.com/watch?v=rn_YodiJO6k&feature=youtu.be)

[](https://www.youtube.com/watch?v=rn_YodiJO6k&feature=youtu.be)

תמשיכו לשלוח לנו שירים שהילדיםות אוהביםות. זה ממש מהנה עבורנו להכיר קצת מעולמםן האישי של כל ילד וילדה בקבוצה.

השבוע נהננו ממנגינה שארז מאוד אוהב ממלחמת הכוכבים (היינו מרותקים למוזיקה הדרמתית):

[Star Wars- The Imperial March](https://www.youtube.com/watch?v=-bzWSJG93P8&feature=youtu.be)



ומשיר מתוק שיערה מאוד אוהבת שמילותיו אפילו קצת מזכירות לנו את יערה עצמה (ולא הפסקנו לזמזם אותו אחרי השמיעה):

[נירה רבינוביץ קוקו לקוקיה](https://www.youtube.com/watch?v=5NeIueSVT54&feature=youtu.be)



**הודעות ועדכונים**

סדינים רעננים ובקבוקים מלאים.

מגבונים חודש מרץ- לא לשכוח לסמן עצמכם בטבלה

לא לשכוח להודיע על הגעה ב9:00 או אי הגעה. בינתיים רובכם ממש מקפידים על כך ואנחנו מאוד מעריכיםות את זה.

לא לשכוח לשלוח תמונות מהסופ"ש עד 9:00 ביום ראשון.

מזכירה לכתוב שמות על הטיטולים.

מוזמניםות להמשיך ולשלוח אלינו שירים שהילדיםות אוהביםות לשמוע בבית. זה מעשיר ומהנה עבור כולנו.

ב15.3, יום שישי עוד שבועיים, נעשה לנו יום פיג'מות בקבוצה! נזכיר לקראת האירוע כמובן. 



**שיהיה שבוע נפלא,**

**אדריאן, רעות ותמר**

****

## בוגרים ב- הלו יעקב 





[קולות הג׳ונגל ](https://youtu.be/QE_jOCqKE3w)

לכיתה נכנסנו וכבר שמנו לב שמשהו שונה.

הכיתה אותה כיתה, כל החפצים במקומם הקבוע ובכל זאת מה השתנה?

יש קולות ברקע משהו בגוף שלנו בתחושה שלנו מרגיש שונה.

מי מזהה היכן אנחנו?

התחלנו להתהלך יחד כקבוצה עם חשש קל.

הצלילים, הקולות נשמנו עמוק נגענו באוזניים ניסינו לתת את כל תשומת הלב שלנו לחוש השמיעה והתעמקנו .

וברגע זיהינו- ציפורים, תוכים, פיל קורא, אריה שואג……

כשהתחלנו לזהות את הצלילים היה קל יותר להסתובב במרחב הרגשנו בטוחים יותר  כי ידע משרה עלינו ביטחון.

נתנו לצלילים לעטוף אותנו והתחלנו לטייל בין עצים וחיות ליטפנו הסתתרנו במערה וכמעט נתפס לנו הצוואר כשניסינו למצוא את ראש הג׳ירפה.

לפיקניק בתיישבנו ופירות מהתרמילים הוצאנו והנה מגיע קוף קטן וחמוד מתקרב בהיסוס מושיט יד ותפוח לוקח והופ קפץ חזרה לענפי העץ .



**ספר השבוע**

כובעים למכירה - אספיר סלובודקינה

מוכר הכובעים יצא למכור את כובעיו בכפר.

כשהגיע הצהריים המוכר התעייף והלך לנוח תחת עץ גדול .

את כל כובעיו הניח על ראשו ונרדם.

בזמן שישן… 

העץ התעורר לחיים והמון קופיפים שובבים ירדו מטה, התבוננו במוכר והתעניינו בכובעים שעל ראשו.

המוכר התעורר לו לאיטו וגילה שאין כובעים על ראשו.

היכן הם?

המוכר שמע קולות וציחקוקים מצמרת העץ הרים את ראשו וראה קופים עם כובעים לראשם ..

מה עשה המוכר? מה עשו הקופים?



**קוף אחרי בנאדם**

אני המוכרת ואתם הלו יעקב הקופים!

כל מה שמוכרת הכובעים עשתה כך גם הקופים.

רקעתי ברגלי כך גם הם, ניפנפתי בידיי כך גם הם.

צעקתי בקול גדול אההההה וכך גם הם.

ועכשיו מי זוכר את הרצף?

רוקעים ברגליים , מנפנפים בידיים וצועקים בקול גדול אההההה

את התנועה הרביעית חבר הציע- לקפוץ גבוה.

כולם מנסים ומהתחלה מי זוכר מה היתה התנועה הראשונה?

וכך הלאה בכל פעם חבר אחר מוסיף תנועה ואנו מבצעים הכל מהתחלה.

כך עבדנו על חימום הגוף התנסות בתנועות חדשות וזיכרון הגענו ל12 תנועות במשחק האחרון אני התבלבלתי הם זכרו ותיקנו!



משחק זהה את החיה-

ישבנו יחד במעגל עצמנו עיניים והתרכזנו באוזניים שלנו ו… המשחק מתחיל.

קולות של חיות שונות נשמעו והחברים היו צריכים לזהות למי שייך הקול ולא רק האם זו חיית ג׳ונגל?

שמענו ארית דובים שקצת הפחידו אותנו, ציפורים ברווזים כלבים ודולפינים….





**פעילות בגוונים**

באחד מטיולי הדמיון שלנו בג׳ונגל שמנו לב להמון עצים גבוהים, נמוכים לכולם יש גזע ועלים בצורות שונות בצבע ירוק.

לכיתה הכנסנו קופסא עם חפצים. 

אחרי שבחנו הגענו למסקנה משותפת שהכל בקופסא ירוק!

בחרנו להתבונן שוב ועכשיו גם להעמיק לקחנו שני חפצים והשוונו בניהם הירוקים שונים אחד כהה ואחד בהיר גילינו שיש עוד סוגים של ירוק.

איך יוצרים כל כך הרבה גוונים לירוק?



על המדף הלבן המתינה ערמה של קעריות קטנות ושקופות , כפיות ובקבוקי גואש - ירוק כהה, ירוק בהיר, שחור ולבן.

התחלנו לשחק ולערבב -

את קשת הירוקים שלנו התחלנו מהאמצע, ירוק וירקרק ומשם הבהרנו בעזרת לבן או שהכהנו בעזרת ירוק כהה ושחור.

מדהים כמה גוונים יש לירוק.

החברימות בחרו את הגוון האהוב עליהם והתחילו לצבוע צמרות עצים אישיים לטובת  מיני ג׳ונגל של הלו יעקב.

מידי פעם החליפו לגוון כהה/בהיר יותר עם חבר/ה ולבסוף כולנו יחד צבענו דף גדול משאריות הצבע, יצא מרהיב במיוחד.



למכחולים הכנו צינצנת מלאה במים כדי שהצבע ירד ולא יתייבש.

הנחנו אותם בפנים ולאט לאט המים נהיו יותר ויותר ירוקים, הצנצנת העסיקה את הלו עוד המון זמן אחרי הפעילות לכן שמרנו עליה עד סוף היום.

כששפכנו את המים הירוקים שמנו לב לתחתית הצינצנת היא מלאה בשאריות צבע ירוק שהיה כהה יותר מצבע המים ששפכנו.

ובחצר החברימות התחילו לשים לב לגוונים הירוקים המפוזרים מסביב, מדהים לראות אותם מיישמים את הלמידה במפגש גם במשחק חופשי.



**הגוף שלי יכול…..**

ימי שמש חמימים ביקרו אותנו השבוע ואת הנעליים יכלנו לחלוץ כבר בסידור המזרנים, עד עכשיו היינו צריכים לדאוג שהנעליים לא ילכלכו את המזרנים שלנו והפעם הדאגה הזו מאחורינו, טיפסנו וקיפצנו בלי שום חשש.

והנה הזדמנות לתרגל עמידת ראש בעזרת הקיר שלנו.

שתי הידיים שלנו פרושות על המזרן והראש מונח בין הידיים ועם הרגליים טיפסנו לאט לאט על הקיר.

שמנו לב לחשיבות של מיקום הידיים על המזרן כשאנו בוחרים להניח את הידיים הרחק מהקיר קשה נורא לטפס וכך גם כשאנו נצמדים לקיר.

כך כל אחד מהחברימות מצא את המיקום הנכון לו/ה.

מה עשו אלה שלא היה להם קיר להיתמך בו?

שאלו חברימות אם אפשר להצטרף .

כל חברי הלו יעקב היו הפוכים ראש למטה רגליים למעלה(:



**מסיבת פיג׳מות **



הכיתה שלנו המתינה רכה וחמימה במיוחד, מזרנים פרושים ומכוסים בבדים ציבעוניים,פופים וכריות.

אוהל קטן וחשוך המתין לנו מעל המזרן הענק.

תלינו שלט גדול עם חוקי המסיבה ובו היה כתוב-

הכניסה בפיג׳מה בלבד!

במסיבה שלנו חובה לחלוץ נעליים..

לא יותר משלושה ילדים באוהל.

בהמשך לשייח עולם הפוך חשבנו על פעילות הפיג׳מות שלנו וכמה זה מצחיק להפוך את היום שלנו ומדהים שרק הלבוש גרם לנו קצת להתבלבל.

אז כדי לארגן לנו את הבילבול עשינו תהלוכת פיג׳מות, הצגנו את החפצים שהבאנו, רקדנו על מזרנים וכיסינו חברים.

ואיך אפשר בלי מלחמת כריות ושמיכות היה כל כך כייף ומצחיק (:

ומוסיקת רקע להשלמת האווירה-

[הפיג׳מות- שיר פתיחה.](https://youtu.be/91hlBe2va6Q)

[יקינטון](https://youtu.be/o785FQroyoM)

[עייפה בובה זהב](https://youtu.be/q8E-0uEwMkI)

[שיר לילה](https://youtu.be/xrlMYtAJ2Ms)



**החדר האינטימי שלי **

בתוך האוהל הסתתרו סטיקלייטים שהאירו את האוהל באורות ציבעוניים.

מקום קטן, חמים, חשוך ומנותק מהמסיבה הקולנית וקפיצות החברים. המקום המושלם!

הגבלנו לשלושה ילדימות כדי שיהיה נעים לזוז בפנים וגם כדי ליצור חלל מכיל לשייח, הם ישבו דיברו על האורות על הכוכבים שעל הבד ועל כל דבר שרק עניין אותם.

החלפת מקומות-

הרגע הקשה לכולם היה הרגע בו צריך לתת לעוד חברימות הזדמנות לשהות באוהל ובזכות זה שדיברנו על חוקי המסיבה החלופה היתה קלילה ופשוטה.

כמובן שהילדימות רצו להישאר בפנים אך גם הבינו את הצורך של חבריהם.

הם יצאו מהאוהל שאלו מי מעוניין להיכנס העבירו את הסטיקלייטים והמשיכו להנות.

בוגרים כבר אמרנו(:

וכמובן מזון-

ערכנו ארוחת בוקר חגיגית כמו בכל יום שישי רק שהפעם אנחנו בפיג׳מות (:

גם הפעם אכלנו בשיטת הארוחה המשפחתית בה כל המזון מונח על השולחן והילדימות לוקחים ומעבירים הלאה.

מ ד ה י ם ! 

תודה לחן על העוגה המפנקת לקינוח.



**המיני ג׳ונגל של הלו יעקב**

אחרי שבוע של טיולים בג׳ונגל החלטנו להכין משחק משלנו.

בתוך ארגז קרטון גדול ניצור את הג׳ונגל שלנו .

את העצים שהכנו בפעילות הגוונים אספנו, קופסת חיות הבאנו .ומתחילים.

את הקבוצה חילקנו ל2 חלק היו אחראיים על סידור העצים וחלק על מיון החיות- חיות הג׳ונגל וחיות הבית. 

ביחד יצרנו לנו עולם קסום של חיות, עצים, עלים יבשים ואבנים.

החברימות שיחקו יחד בקבוצות קטנות החיות טיילו בתוך ומחוץ לקופסא, טיפסו על עצים ועפו גבוה במרומים.





**הודעות ועידכונים.**



נוהל יום א׳ סדינים רעננים ובקבוקי מים מלאים השתדלו לא לשכוח אותם.

מגבונים חודש מרץ- חבילה אחת. אל תשכחו לסמן בטבלה

שבוע חמים 

**אורטל ודור**
