---
title: 'על נקיונות, קשקושים וכלבים מכשכשים '
date: '2019-04-06T18:16:33+03:00'
---
**שבת שלום**



\# ביום שלישי ה 9.4 יום בחירות – הגן לא עובד. אנחנו ממליצים בחום לקחת את הילדימות אתכם לקלפי. זאת חוויה מעניינת ומעוררת חשיבה! צלמו ושלחו לנו תמונות. 



\# מזכירה כי ביום שישי הקרוב הגן גם לא יעבוד.  



\# למשפחות הממשיכות שלנו- אני בטוחה שכולכם סקרנים לדעת מי הצוות שיהיה אתכם בשנה הבאה. אשתף אתכם שלשמחתנו הרבה ישנה המשיכות של הצוות כבר כמה שנים. לשמחתנו מרבית הצוות ממשיך אתנו לעוד שנה, עם זאת יהיו גם שינויים. לעיתים חלק מהצוות האהוב שלנו בוחר לעבור או לשנות משהו בחייו, ולפעמים ישנם צרכים ארגוניים שמאלצים אותנו להזיז ולשנות את השיבוצים. השאיפה הכללית שלנו היא שהקבוצות ימשיכו עם הצוותים המוכרים להם. לצד זאת, בכל שנה גם מצטרפים אלינו כוכבים חדשים, כפי שאתם בטח יודעים אנחנו סופר קפדניים ומשקיעים משאבים רבים בלגייס אלינו אנשים איכותיים ומוכשרים בתחומים כך שהסדטנדרט מבחינתנו תמיד נשאר גבוה ואיכות הצוותים מעידה על כך.  



שיבוצים סופיים אנחנו עושים רק בחודש יוני, ואחריהם ניידע גם אתכם כמובן. 

בכל מקרה, גן ילדי הטבע ישאר אותו הגן שפועל באותם הסטנדרטים ואף מעלה אותם- תמיד.



**באהבה**

**אחי וצוות ילדי הטבע**







## צעירים א'- שמוליק

## 

בשבוע שעבר פגשו הילדימות בחצר פרפר יפייפה, מתרברב בכנפיו הצבעוניות.

ראינו כיצד הילדימות יושבים סביבו, מתבוננים בעיניים מלאות סקרנות, בוחנים וחוקרים כל תנועה ותזוזה של הפרפר ומעלים שאלות ותהיות לגביו. 

לכן השבוע החלטנו ללכת בעקבות הסקרנות הטבעית של הילדים והתעמקנו בגלגוליו של הפרפר. 





**מפגשים**



בכיתה שלנו צמח פרח יפייפה, עם ריח נפלא. לצד הפרח שני עלים גדולים וירקרקים. הרחנו את הפרח ונגענו בעלי הכותרת העדינים שלו. למדנו שחשוב מאוד להתייחס בעדינות לפרחים ולשמור עליהם, ופתאום שמנו לב שעל עלה אחד ישנם נקודות קטנות.  מה הן הנקודות האלה? אלו הן ביצים! 

ומה מסתתר בתוך הביצה? אולי אפרוח? לא...הביצה קטנה מדי! אז אולי גוזל ? היא עדיין קטנה מדי! 

מי נמצא בפנים? מי יכול להיות בתוך ביצה קטנה כל כך? 

זחל! זחל קטנטנן! 

הזחל הקטן יבקע מן הביצה ומיד יתחיל לזחול! 

כיצד מתקדם הזחל? הוא הולך על רגליו  או מתעופף באוויר כמו זבוב? לא ולא הזחל זוחל! 

ניסינו גם אנחנו לזחול כמוהו. נשכבנו על הבטן, הרמנו את הישבן למעלה לכדי לקבל תנופה והורדנו מטה כדי להתקדם. כך התקדמנו לאט לאט, אבל ממש לאט! זחלנו, כל אחד ואחת בהתאם ליכולות שלהם, ברחבי הכיתה על שטיח הדשא. 

יצאנו למסע חיפוש מזון… מה אוכל הזחל? 

עלים ירוקים! 

זחלנו וזחלנו, חיפשנו וחיפשנו עד שגבע שאל ״איפה כל העלים?״ הצעתי לגבע להשתמש בדמיון. אנחנו יכולים לדמיין שהשדא מלא בעלים גדולים וקטנים ולאכול אותם בכאילו. 

ולפתע שמענו את אלי ״הינה עלה! מצאתי עלה!״ מיד כל החברים הרימו את הראש וזחלנו מהר מהר לאלי! ״אכלנו״ המון המון עלים עד ש… לביא מצא עוד ערמה של עלים על הדשא ומיד קרא לחברים! 

הדמיון התפתח יחד בקבוצת שמוליק ופתאום כל הכיתה שלנו התמלאה בעלים טריים ורעננים! 

אכלנו כל כך הרבה עלים עד שכבר היה לנו קשה לזוז… חשבנו שיכול להיות רעיון טוב אם נשכב לנוח. 

התבוננו בזחל בונה סביב עצמו בית הנקרא פקעת (או גולם) , בבית חמים ונעים לו… 

כל ילדימות קיבלנו מנקה מקרטות שנורא מזכיר את הזחל בצורתו וחתיכת בד. עטפנו את הזחל העייף שלנו בבד נעים ומלטף ויצרנו לו בית שיוכל לנוח בו. 

באותו היום כשהלכנו לישון צהריים, התעטפנו בשמיכות שלנו כמו הזחל. נשכבנו על הבטן ואת קצוות השמיכה שמנו מתחת לרגליים ולבטן! גם לנו היה חמים ונעים בדיוק כמו לזחל! אפילו נראינו קצת כמו זחלים בעצמינו. 

למחרת נשמע צליל מוזר מתוך הפקעת. טיק טיק טיק… טוק טוק טוק… מתוך הפקעת יצא הזחל עם כנפיים גדולות וצבעוניות! ״פרפר! פרפר! ויקה תיראי פרפר!״ ואו! הזחל שלנו הפך לפרפר!!

הכרנו שיר חדש של [דתיה בן דור - שלושת הפרפרים](https://www.youtube.com/watch?v=qvUOP3J055o)  

שוב בעזרתו הגדולה של הדמיון הפכנו עצמנו לפרפרים, פרסנו את הידיים לצדדים שביו רגע הפכו לכנפיים גדולות, התעופפנו בין שדות הפרחים וחיפשנו פרחים בהם נוכל לשכב לנוח אחרי המסע המעייף. 



**״תנו תרועה! תנו תרועה! יום הולדת, יום הולדת הנה בא!״ **



השבוע חגגנו לאיווי שלנו יום הולדת שנתיים!!! איווי הכינה הפתעה לחברים לארוחת הבוקר! תירס חם בים - בם - בם! וגם פינקה בעוגת גזר רכה וטעימה! 

הייתה לנו חגיגה קסומה במיוחד, אווה התרגשה כל כך לעשות ״טוק טוק על הקופסא״ וחיכתה בקוצר רוח לשרביט הקסמים! בעזרת השרביט אנחנו הופכים להיות בכל פעם חיה אחרת, פעם חתול ופעם צפרדע… אווי שלו אוהבת מאוד פנדות אז החברים הציעו לה להפוך לפנדה גדולה שהולכות בנידנודים מצד אל צד! 

מזל טוב לאווי והמשפחה ותודה על כל הפינוקים! 

 



**זמן חצר**



לאור ההתלהבות מיצירה משותפת של שמוליק ושולה  החלטנו על יוזמה חדשה. פרוייקט שכבתי משותף שבו מדי יום רביעי במהלך המשחק החופשי בחצר נהפוך לשפים קטנים. יחד נאפה עוגות, פשטידות, מאפינס ועוד... בכל שבוע משהו אחר. 

בסוף היום נתארח בכיתה של שולה, שותים מים ונהנים יחדיו מאכילה של המאפים שלנו!

חשוב לציין שההשתתפות בפרויקט אינה חובה, מי שרוצה ומתחבר לעניין האפייה מגיע ומי שלא- ממשיך לשחק בחצר כרגיל. 



ומה עוד היה לנו בחצר השבוע? חלק מהחברים החליטו להקים בית חולים. כיסא השמש הפך למיטת טיפולים, המקדחה למד חום ומטפחת לשמיכה מחממת. גם המסלול עבר שידרוג בעקבות הלימוד על הזחל שלנו. הלכנו דרך חישוקים, לאחר מכן זחלנו דרכם ממש כמו הזחל ואז הוספנו ג׳ימבורי אחד ארוך בין החישוקים וניסינו לשמור על שיווי המשקל תוך כדי הזחילה ותשומת הלב לחישוקים סביבנו. 



**משחק בכיתה**



המשחק בכיתה הפך לתחום אחריותה של "לולוד" שלנו. 

בכל שבוע חולוד מרכיבה משחקים מיוחדים ויצרתייתם במיוחד עבור השמוליקים!

השבוע היא יצרה לנו משחק הברגה ממגשי עץ שנשברו והתחלקו לשניים, עליהם היא הדביקה מסמרים מפלסטיק. בעזרת המשחק שיפרנו את המוטוריקה העדינה שלנו וחזקנו את תנועת הסיבוב בה אנחנו משתמשים כאשר פותחים את ברז המים כדי לשטוף ידיים. ראינו שחלק מהחברים מתקשים עדיין עם תנועת הסיבוב וחולוד חשבה על דרך יצירתית במיוחד לחזק את היכולת הזו. הפלא ופלא, ככל שעברו הימים שמנו לב שיותר ויותר ילדים עוברים לשטיפת ידיים עצמאית לחלוטין ומעטים מאוד נעזרים בנו! 



משחק נוסף בו שיחקנו השבוע הוא משחק רצפה המורכב מבובות פרווה, בקבוקי שמפו וסבון, ואמבטיה אחת גדולה! בהתחלה ״מלאנו״ את האמבטיה במים וסבון ורחצנו את הבובות, לאחר מכן עברנו לרחיצה אישית של כל בובה, בעזרת סבון ושיפשופים. למחרת ניקינו את הבובות בעזרת ליפות, הקפדנו לסבן את כל חלקי הגוף ו״שטפנו״ באמבטיה. 

החברים הציעו להוסיף מגבות ולנגב את הבובות שלא יהיה להם קר ורטוב! 





**יום שישי בגן**



השבוע הגיע אלינו אורח מיוחד במינו! מאלף כלבים טיפולי בשם איתי בא לבקר אותנו יחד עם הכלבה הסופר מתוקה שלו פטצ׳. בהתחלה קצת חששנו והתביישנו, אבל ברגע שאיתי התחיל את המפגש נשבנו בקסמיו ובקסמיה של פאטצ׳. 

איתי הסביר לנו כיצד לגשת אליה וביחד בנינו לה מסלולים מיוחדים וראינו כיצד היא עומדת בכל האתגרים!

המפגש היה מרתק, מלמד ומקרב במיוחד.



לאחר המפגש עם פטאצ׳ המשכנו לקבלת שבת שכבתית. 

במפגש הכרנו שיר חדש של [מוסיקה אורגנית - על האדמה](https://organicrecords.bandcamp.com/track/on-the-ground).  







**הודעות: **





\*	מזג האוויר התחיל להתחמם לכן מעתה והלאה המעילים נשארים תלויים על המתלה בסוף היום. 

\*	למי שיש בבית, נשמח אם תביאו לנו בקבוקים שונים עם הברגות וסגירות שונות וגם קופסאות הנסגרות בדרכים שונות לטובת מגוון משחקים בהם אנחנו מתכננים לשחק בשבוע הקרוב. 

\*	האביב כבר פה, שימו לב שאתם מקפידים להלביש את הילדים בשיטת ה״בצל״ שכבה ארוכה מעל השכבה הקצרה. 

\*	**פרידות בוקר**- בשלב זה של השנה הילדימות כבר מכירים את כל הצוות ומרגישים בטוחים מספיק עם כל אחד ואחת מאתנו. כשאתם מגיעים בבוקר, שימו לב לחשקים של הילדימות- אנחנו רוצים לשמור על תהליך פרידה קבוע, אבל במידה והילדים רוצים בכך, אפשר בהחלט להיפרד בכיתה עם שירז או בכיתת היצירה עם מי שנמצא שם באותו הבוקר. 

לאחר הפרידה רק תעדכנו אותי לפני שאתם הולכים ״לילי נפרדה ביצירה״, ״איתן נפרד ביצירה״ וכו׳ . 

\*	**סוף היום** הוא נקודת זמן מאוד רגישה ודורשת מאיתנו להיות בתשומת לב לילדימות וגם אליכם ההורים לטובת עדכונים. כדי שנוכל לעשות זאת בצורה הטובה ביותר החלטנו לחלק את חלל המשחקים לשתיים. משחק חופשי בחצר ומשחק סביב שולחנות בכיתה הגדולה (כך גם למעשה התחלנו להכין את הילדים לשנה הבאה, בה הסוף יום יראה בדיוק כך, משחק סביב שולחנות במבואה ומשחק חופשי בכיתות).  שני האיזורים חסומים כדי שנוכל לנהל את הסיטואציה בצורה הטובה ביותר. בעת ההגעה לאיסוף הילדימות, נבקש להקפיד ולא לעבור את המחסומים, אלא לומר שלום לגננות ולקבל עד אליכם מהמחנכות את הילדים עם בקבוקי המים (אנחנו נעזור לכם כמובן עם השליחה אליכם) שימו לב שאתם לא משתהים לאחר איסוף הילדימות- בגן נשארים ילדים שההורים שלהם עוד לא הגיעו לאסוף אותם ואנחנו רוצים להימנע מעומס רגשי. 

\*	נוהל ימי א׳ סדינים רעננים ובקבוקי מים מלאים. 



**שבוע מצויין,**

**ויקה וחולוד. **







## צעירים ב'- שולה



נתחיל את השבוע עם איחולי מזל טוב לרותי תותי האהובה שלנו שגדלה לה בשנה. 

החברים שמחו כל כך בשמחתה של תותי ולא הפסיקו לשיר מהרגע שהגיעו לגן. 

תותי פינקה אותנו בעוגת גזר האהובה עלינו במיוחד, תודה ומזל טוב לתותי שניר וסיון! 



השבוע שלנו נפתח עם מזג אוויר קצת מבלבל, היינו בטוחים שכבר מגיע האביב אבל החורף עקשן כל כך.

ניצלנו את ימי החורף לעבודה בקבוצות קטנות

החלטנו שאפשר לעלות מדרגה ברמת המשחק שלנו, אז הבאנו לכיתה עמדות של השחלות מסוגים שונים

עיגולים עם חורים קטנים שמשחילים על מקל

נעצים צבעוניים לתוך בקבוקונים שקופים 

שילוב של מוטוריקה עדינה והרבה אחריות בזמן המשחק שלנו. 

כשזיהינו שיש הפוגה בגשם, יצאנו לחצר וגילינו שהחצר ערומה ממשחקים

אז מה עושים? תופסת צבעים! 

אני אומרת....צבע ירוק! החברים רצים ומחפשים צבע ירוק, נעמדים לידו או נוגעים בו וכך נאסר עליי לתפוס אותם.. 

אכן היה קשה לתפוס אותם! בשלב מסויים כבר התעייפתי...אז הזמנתי חברים נוספים להיות התופסים ולשמחתי הם בחרו צבעים מעניינים כמו אפור, חום, לבן. 



**ארוחת הבוקר **

ארוחת הבוקר שלנו לא יכולה להיות מושלמת אם לא הוספנו את הטאצ' האישי שמשדרג לנו את כל הארוחה. 

לימון וזעתר! 

כבר תקופה שאנחנו סוחטים מעל הירקות שלנו לימון ומפזרים קצת זעתר.. חלק מהחברים אוהבים זעתר על הירקות, חלק בצד הצלחת וחלק בתוך הכריך. הכי כיף כמובן זה ללקט את השומשומים הקטנים שמסתתרים בפנים. גם החברים שבהתחלה קצת היססו כבר מבקשים בעצמם את הלימון ואם חלילה שכחנו לשים זעתר על השולחן...תהיו בטוחים שיהיו מי שיזכירו לנו. 



**מפגשולה **

המעגל שלנו 

המעגל של שולה הוא חלק בלתי נפרד ומשמעותי במפגש הבוקר שלנו. 

במרכז הכיתה מונח לו שטיח עגול גדול שעוזר לנו להתמקם. על השטיח אנחנו לא דורכים אלא עומדים מסביבו.

אנחנו מושיטים ידיים לצדדים וכמו נמלים קטנות החברים מצטרפים, עוד יד ועוד מתחברת עד שנוצר לנו מעגל סגור. 

ואם נשאר חבר בחוץ מה עושים? פותחים לו את המעגל. 

עוד לפני שהתחלנו אנחנו מוצאים את עצמנו עוברים תהליך למידה חשוב ומשמעותי, בו עולות שאלות מעניינות. היכן אני ממקמת את עצמי ביחס לחברים? אני מסתכלת סביבי ותוהה, האם כל החברים עומדים לידי במעגל או שמישהו נשאר בחוץ? 

ברגע שכל הידיים שלנו מחוברות אנחנו שמים לב שאנחנו לא קופצים, משתוללים או מושכים. הפרשי הגבהים בינינו יכולים לגרום לחברים ליפול ואת זה אנחנו כמובן לא רוצים.

בזהירות ובאיטיות אנחנו הולכים אחורה, מתרחקים מהשטיח והנה מעגל גדול! 

גדול כמו השמש? לא....

גדול כמו הירח? לא...

אז גדול כמו מה? אני שואלת את החברים והם עונים לי, 

כמו השמיים, כמו הכוכבים, כמו הים או אולי כמו כדור... 

אז עכשיו אפשר להתקרב לאט לאט ולהגיד בוקר טוב..

הפרצופים שלנו מתקרבים אחד לשני וזה בעיקר מצחיק אותנו : ) 

אנחנו אומרים בוקר טוב לחברים בשולה, בוקר טוב לשמוליק, תקווה והלו יעקב

בוקר טוב לאלי, ויקה, חולוד, אדריאן, רעות, דור, אורטל, חן, אחי, עינב, תמר וצחי בכיר ליבנו כמובן. 

(ואם חלילה אני שוכחת מישהו יהיה מי שידאג להזכיר לי...) 



ועכשיו לשיר המעגל שלנו! 

אנחנו עומדים כולם יחד, צועדים ושרים, הלחן של [אינך יכולה/ החלונות הגבוהים](https://www.youtube.com/watch?v=Mp-oAudF6yY)





> "אינך יכולה, ככה סתם ללכת
>
> אינך יכולה, לעזוב אותי
>
> אינך יכולה, לעזוב את שולה
>
> יש גשם/שמש בחוץ ואת נשארת איתי!"





קופסת בוקר טוב לשולה גם היא כבר תפסה חלק משמעותי מהמפגש שלנו, 

אנחנו פוגשים אותה כל יום מחדש, מראים, מדגימים ומספרים על כל הפעולות שאנחנו צריכים לעשות לפני שאנחנו מגיעים לגן. 

השבוע התעמקנו בסדר הפעולות. 

מה עושים ראשון ומה אחרון הייתה נקודת מוצא טובה להתחיל בה, כי מה שקורה באמצע הוא אינדיבידואלי ומשתנה. 

הגענו למסקנה שרובנו קמים וקודם כל מצחצחים שיניים או שוטפים פנים. 

ולפני שאנחנו יוצאים מהבית אנחנו נועלים נעליים..

את ארוחת או נשנוש הבוקר חלק בוחרים לאכול לפני שמתלבשים, חלק אחרי וחלק בכלל בדרך לגן. 

מה שהכי כיף בכל הסיפור הזה, שמעבר לפעולות הבוקר הסופר חשובות, אנחנו לומדים להקשיב ולהכיר הרגלים אחרים ונחשפים לעולמם של חברינו בשולה. 

ומה עושים כשאנחנו מגיעים לגן?

מ ש ח ק י ם 

אנחנו כל כך אוהבים לשחק. משחקי רצפה, בובות, כובעים, מקלדות, מכוניות, כל אחד והאהבות שלו. 

לפעמים אנחנו משחקים ביותר ממשחק אחד...לפעמים אפילו שניים או שלושה ביחד..

ואז מה קורה? הכל מתבלבל ומשתולל, איזה בלאגן! 

הגיע הזמן לסדר.. 

בכיתת המפגש שלנו התבלבלו הקוביות, הסברסים, הצינורות הקוביות...אוי אוי אוי

אז בואו נמיין! 

התחלקנו לקבוצות קטנות, כל קבוצה קיבלה אחריות וטריטוריה קטנה משלה. 

שמענו את [שיר הסדר שלנו, של ליאורה שלזינגר](https://www.youtube.com/watch?v=XQnm_O4kDeU)  ( השיר מתחיל ב 0:57)   

ומיינו את כל המשחקים, כל דבר למקום שלו.. 



> " מי יכול יותר מהר את החדר לסדר?
>
> מי יכול, אני יכול
>
> לסדר פה את הכל
>
> מי יכול, יותר מהר, את החדר לסדר
>
> מי יכול, אני יכול לסדר פה את הכל!
>
> איזה יופי, נהדר, איזה חדר מסודר
>
> המשחק פתאום נגמר, נשחק בו גם מחר!" 





יש! סיימנו!! איזה אושר. 

בואו נביט לצדדים, נבדוק האם גם הקבוצה השנייה סיימה? אולי נלך לעזור להם... 

את משחקי המיון והסדר עשינו כמעט כל יום השבוע, כל פעם שדרגנו והוספנו עוד משחק והעלינו את רמת הקושי. מעבר לכך שהשולות הפכו להיות אלופי הסידור והמיון, יותר מרגש היה לראות איך הם ניגשים באופן עצמאי לחלוטין לעזור לחברים שעוד לא סיימו לאסוף ומדרבנים אחד את השני.



השבוע הקדשנו זמן למיונים גם בעבודה בקבוצות הקטנות, הפעם מיונים לפי צבעים. 

קוביות צבעוניות מצאו את דרכן בהתאמה לקערות צבעוניות

ובעבודה משותפת הכנו לוח מיונים צבעוני של שולה. 

כל חבר קיבל קערה עם ניירות קרפ צבעוניים בשלושה צבעים, את הקרפים היינו צריכים להדביק על גבי לוח גדול, כל נייר קרפ צריך להתאים לצבע שלו... אתם מוזמנים לראות את התוצרים על הלוח שלנו במבואה. 



שיר סיום חדש במפגש

[שיר הקרוסלה של חווה אלברשטיין](https://www.youtube.com/watch?v=sjX2g3OsKnI)  



> "הקרוסלה, מסתובבת לאן שרק יוצא לה
>
> היא עולה והיא יורדת, מסתובבת" 





אנחנו מתחלקים לשלשות, כל שלשה היא קרוסלה. ומה עושים?

מסתובבים! זו משימה לא פשוטה להסתובב במעגל, ולפני שנעשה את זה בפורום קבוצתי, 

אנחנו מתרגלים בקבוצה קטנה. כל כך כיף להסתובב בקרוסלה, בעיקר כשאנחנו מרגישים בטוחים עם החברים שלנו ששומרים עלינו. 

מסיבה, מסיבה, מסיבה! 

פלייליסט השבוע שלנו בהשראת שיר הסיום החדש... חווה אלברשטיין! 

שירי ילדות אהובים, חלק מוכרים לנו יותר וחלק פחות, אבל מה שבטוח אהבנו את כולם. 

[אנדנינו](https://www.youtube.com/watch?v=xcbZZLny6p4&t=30s) 

[פילפילון ](https://www.youtube.com/watch?v=nDbaGp2lnMA) 

[ציפור ציפור](https://www.youtube.com/watch?v=uqUxL_j9LU8)  

[אישה באבטיח](https://www.youtube.com/watch?v=q1z6-kHD9qw) 



**ספר השבוע **

ספר השבוע שלנו "פשפש מתלבש"/ אמי רובינגר מתחבר מצוין לשיח שלנו בנושא קופסת הבוקר וסדר הפעולות. החברים אוהבים לשתף ולספר מי עוזר להם להתלבש, איך כמה ולמה. מה הם עושים בכוחות עצמם ומה עדיין קשה. 



**יום רביעי שכבתי **

בעקבות ההצלחה המסחררת, התחלנו מסורת שכבתית חדשה, כיפית וטעימה:

שעת בישול משותפת בחצר ואירוח בסוף היום!

והפעם בפינתנו- עוגת גזר! 

החברים קלפו, גרדו, ועזרו בערבוב העיסה

יחד מזגנו לתבניות ושלחנו את העוגה לנוח בתנור.

התעוררנו עם ניחוחות של עוגת גזר ולא יכולנו כבר לחכות לטעום ממנה. 

סיימנו להתארגן והזמנו את קבוצת שמוליק להתארח ולאכול יחדיו. 



**יום שישי חגיגי **

כל יום שישי בגן הוא חגיגי, אבל זה היה יוצא דופן! 

הגיעה לבקר אותנו אורחת...

לא סתם אורחת, עם אוזניים אף שחור וזנב מכשכש. פאצ' ! 

הכלבה הטיפולית המתוקה הגיעה אלינו לגן והראתה לנו את כל הדברים שהיא יודעת לעשות. 

בהתחלה קצת חששנו אבל מהר מאוד הקרח נשבר וקולות צחוק והתרגשות מילאו את החדר. 

החברים אפילו התנדבו לזרוק לפאצ' כדור או להחזיק את החישוקים בזמן שהיא קופצת. 

מי שרצה יכל לגשת וללטף אותה.. היה מהמם! תודה לעינבי שלנו שהכירה לנו את איתי ופאצ'. 



**הודעות ועדכונים **

**\# מזכירה שהחל מיום רביעי הקרוב אני לא נמצאת בגן, אחזור ביום שני 29.4 **

הילדימות ככל הנראה יחושו בהבדל, אף על פי שסדר היום והטקסים שהם רגילים אליהם יישארו בדיוק באותה מתכונת. הצעה מקרב לב לי אליכם, אל תעמיסו על הילדים בנושא הזה עם שאלות וחששות, לפני ההגעה לגן תזכירו להם את הדברים שהם אוהבים לעשות, את החברים שיפגשו. שדרו להם עסקים כרגיל ואני מבטיחה לכם מהיכרותי האישית איתם שהם יזרמו:) 

ראו זאת כהזדמנות מצוינת עבורם להיפתח עוד קצת לעולמות חדשים. 

הם נשארים כמובן בידיים מוכרות והכי טובות שאפשר, עם אלי ואחי. 

ביום חמישי, 11.4 (צחי מתחתן) יהיו בקבוצה אלי ועינב, שגם אותה כמובן הילדימות כבר מכירים ואוהבים.  

לכל בעיה, שאלה, עדכון מי מגיע לקחת היום מתי, כמה, למה וכמובן תמונות מיום שבת, אתם מתבקשים לפנות לאחי.  



**\# יום שלישי הקרוב (9.4), הוא יום בחירות, הגן בחופש.  בשישי הקרוב (12.4), יום אחרי שצחי שלנו מתחתן, הגן בחופש. **

\# בגדים – שימו לב שאנחנו בימים מבלבלים, בבוקר ואחה"צ קריר ובמהלך היום מתחמם מאוד. הלבישו את הילדימות בשכבות, חולצה ארוכה עבה, ארוכה דקה וקצרה. ככה קל לנו לפשוט ולהתאים את עצמנו למזג האוויר. 

\# בקבוקים- יש כמה בקבוקים שכבר אינם תואמי גיל, כל הכוסות עם הידיות למיניהן... הילדימות כבר בוגרים מספיק בשביל לשתות מבקבוק גדול יותר, במיוחד כשאנחנו בפתחה של עונה חמה יותר. רק חשוב לשים לב שאנחנו נותנים להם בקבוק שהם יודעים לפתוח ולסגור עצמאית כדי למנוע תסכול. 

\# נעליים- אנחנו עובדים המון על חליצת ונעילת נעליים. אנא מכם התחשבו בצרכי הילדים והתאימו את הנעליים לסטטוס בו הם נמצאים. שרוכים לדוגמה, פחות מתאים כרגע. זה גם גורם לנפילות מיותרות וגם מתסכל בנעילה.  סקוצ'ים סקוצ'ים סקוצ'ים. 



**שבוע קסום, **

**שירז ואלינור **







## בוגרים א – תקווה



**שבת שלום לכם/ן!**

נתחיל מאיחולי מזל טוב לנבו המתוק שלנו לכבוד יום ההולדת! נהננו לחגוג איתך ולהתפנק בארוחת הבוקר עם פנקייקים שאנחנו יודעים שאתה כל כך אוהב.



לקראת חג פסח שמגיע אלינו בצעדי ענק, התחלנו לעסוק בנושא הנקיון.

מה זה אומר להתנקות? נבו אמר לנו שאנחנו מתנקים במקלחת, עמנואל הוסיף שצריך גם סבון.

ומה זה אומר להתלכלך? לני אמרה שלהתלכלך זה למשל כשאוכלים רחוק מהצלחת. שמנו לב גם שאדם צייר עם טוש והידיים שלו התלכלכו. דיברנו על זה שאנחנו מתלכלכים כשאנחנו מציירים בגואש, או למשל משחקים בארגז החול.

בעודנו מנהלים דיון סוער בעניין הניקיון, צצה לה לפתע קופסה גדולה ומכוסה. 

מה מסתתר בה? 

כל ילד וילדה ניגשו ושלפו חפץ. 

ראינו שיש בה:

מברשת שאיתה נוכל להבריש את השיער.

שלפנו משם שמפו וסבון שאיתם אנחנו מסתבנים במקלחת. 

מצאנו  בקופסה גם ליפה שאיתה אנחנו יכולים להתקרצף וליהנות מקצף ריחני

וגם מברשת שיניים שהיא חשובה מאוד לניקיון של השיניים. 



עמנואל אמר שעם מברשת השיניים אנחנו מנקים את השוקולד אחרי שאכלנו, רועי הדגיש שאם לא נצחצח יהיו לנו חיידקים ונבו הוסיף שהחיידקים יכולים לעשות לנו חורים בשיניים שעלולים להכאיב לנו.

כך שלפנו מהקופסה גם נייר טואלט ומגבונים, הסתכלנו עליהם ובחנו אותם. שניהם משמשים אותנו בשירותים אבל מה ההבדל ביניהם? המגבונים הם רטובים ונייר הטואלט לא רטוב, נייר הטואלט מחולק לריבועים, והמגבונים נשלפים מהחבילה אחד אחד.

[המקלחת של סוף היום - מארש דונדורמה](https://www.youtube.com/watch?v=bbi8w4iBl9M&feature=youtu.be)



> "כל הצרות נשטפות פתאום 
>
> במקלחת של סוף היום 
>
> אחרי שעות בקור או בחום 
>
> במקלחת של סוף היום 
>
> 
>
> מותר לשיר 
>
> והקול מהדהד מקיר לקיר 
>
> יש זמן לנשום 
>
> במקלחת של סוף היום "





**עבודה בקבוצות - נייר**



נושא הניקיון פותח בפנינו עוד נושאים רבים בהם ניתן לעסוק. אחד מהם הוא הנייר. נייר משמש אותנו להתנקות אבל גם משמש אותנו לעוד הרבה דברים אחרים. 

השבוע נחשפנו לסוגים רבים ומגוונים של נייר: נייר טואלט, נייר סופג, גלילי נייר טואלט, מגזינים, עיתונים, דפים שעליהם אנו מציירים. כל סוג נייר בחנו לעומק. למשל, שמנו לב שעל נייר הטואלט יש ציורים של לבבות, הוא רך ועדין, יש עליו קיווקווים שאיתם אנחנו יכולים להפריד ריבוע ריבוע. על נייר הסופג ראינו שיש הדפסים מעוגלים, ושגם הוא כמו נייר הטואלט מתחלק לריבועים. דיברנו על כך שהוא משמש אותנו בעיקר במטבח. ראינו שאת העיתון מחברות סיכות "שדכן" וכשהוצאנו אותן כל הדפים התפרקו. כך עברנו על סוגי הניירות השונים, חשנו אותם, וחקרנו למה הם משמשים. 

לאחר עבודת החקר, פתחנו במלאכת ה.... קריעה! בשביל לקרוע נייר צריך טכניקה שדורשת תרגול. שתי הידיים תופסת את הנייר, אחת הולכת קדימה, אחת הולכת אחורה ו.... הופ! נקרע! מסתבר שזה לא תמיד כל כך פשוט ודורש הרבה עבודה.

תוך כדי קריעה, אלונה שמה לב שמאוד קל לקרוע את נייר הטואלט ופלג שם לב שכך גם עם הנייר הסופג. ארבל הבחין שאת גלילי נייר הטואלט יותר קשה לקרוע לעומת העיתון, ובועז ניסה לקרוע בטכניקה קצת שונה של משיכה וסיבוב. כך קרענו וקרענו ומילאנו את הקופסה בקרעים.... 

ומה נעשה עם גזרי הנייר? המשך יבוא.... 



**בחצר**

השבוע בחצר שמנו לב בפינת החי ששושנה  ונבת קצת רבות. 

פינת החי מציפה הרבה שאלות שאנחנו יכולים להשליך על מערכות היחסים בין הילדים בגן. זה מאפשר חשיבה על המציאות בצורה עקיפה דרך ההתבוננות בחיות. ספציפית המקרה הזה איפשר לנו לעורר שיח בנושא ובכך לבחון גם את היחסים שלנו עם החברים והחברות שלנו בגן. כך אנחנו שואלים "למה הן רבו?" ועונים "כי הן לא הסתדרו/ רצו שתיהן לשחק באותו משחק" איך הן יכולות שיהיה להן נעים יחד? וכן הלאה. 



בנוסף, השבוע לארגז החול התווסף לנו.. קומקום! מילאנו אותו בחול, הכנו קפה ותה.... 

עבור הילדים והילדות אין דבר יותר מרגש מכלים אמיתיים שמגיעים לארגז החול ולמשחק בכלל. זה מאפשר להם לבחון את הכלים, לחקור אותם, להתנסות איתם, לפתח את הדימיון... ביומיום הם לא יכולים לבשל עם סיר על הגז או למזוג מים מהקומקום החם. בדרך המשחק הם יכולים לעשות את זה ממש כמו המבוגרים. ואין דבר יותר מרגש מזה!



**מתעוררים! ו... מה עושים???**

בגן שלנו קורים המון דברים משמחים מרגשים וכיפיים. אנחנו כל הזמן זזים ועושים המון פעולות ומאוד קל להתבלבל ככה.

רצינו לתת לילדי הקבוצה תחושה של ביטחון ומודעות על ידי פיתוח העצמאות שלהם.

כך למשל שמנו לב לזמן ההשכמה- שהוא זמן מלא בפעולות: צריך לקום, ללכת לשירותים ולהתארגן. 

כמחנכות אנחנו יכולות לומר להם איפה לשים את המוצץ ולאן ללכת עכשיו אבל הלמידה האמיתית נעשית על ידי שאלות שעולות מהילדימות ושעליהן הם יודעים כבר לענות בעצמם!

בשבועות האחרונים אנחנו מקפידות להניע את תהליך העצמאות של הקבוצה מאמצעות סדר קבוע של שאלות שאנחנו שואלים: במקום לומר לאדם- תן לי את המוצץ כשהוא מתעורר, נשאל אותו "אדם, איפה שמים את המוצץ"  וכמובן שאדם כבר מכיר את הקופסת מוצצים ושם במקום לבד. 

או, ליאו, לאן הולכים אחרי שקמים? לשירותים!

מה נועלים ארז? נעליים!

כך, יום אחרי יום  במשך תקופה, הילדימות מתעוררים לאותו סדר שאלות אותם אנחנו שואלים וממשיכים לפתח את ביטחון ומודעות למתרחש סביבם. היעד הבא שלנו הוא שיצליחו לעשות את הפעולות לגמרי לבד וללא הכוונה!



**נגעת נסעת**

אחרי שהתארגנו, אנחנו יושבים עם החברים ומחכים לאבא או אמא והבטן מקרקרת, סוף היום ואוכלים כריכים!

על המגש המון כריכונים קטנים שכולם מרוחים באותו הממרח וכולם בערך באותו גודל וצבע, ובכל זאת אנחנו רוצים לבחור איזה כריך אנחנו רוצים לאכול!

חשוב לנו שהילדימות יבינו שמותר לבחור ולהתלבט, אבל חשוב גם להתחשב בחברים. אז התחלנו עם חוק חדש "נגעת נסעת". זה חוק שמסביר מה קורה אם התלבטתי ולקחתי כריך ואז החזרתי שוב ושוב... זה לא נעים ששאר החברים יגעו בכריכים שכבר נגעו בהם.אנחנו מסתכלים עם העין על הכריכים ובוחרים, כריך לבן או שחור? כריך נשיקה או פרוסות רגילות? קטן או גדול? ואז לוקחים עם היד! 

העקרון הזה מפתח את המודעות שלנו לחברים בקבוצה ומעודד אותנו לחשוב לפני שאנחנו מחליטים במקום להחליט ושוב לחשוב ולהתחרט.



**עבודה שכבתית - חונכויות ושותפויות.**

בגן שלנו יש 4 קבוצות. שתי קבוצות של צעירים ושתי קבוצות של בוגרים. אחד הדברים המעצימים ביותר עבור הילדים והילדות זאת היכולת ללמוד מהבוגרים וללמד את הצעירים, כמו גם לבקר ללמוד וללמד בקבוצת הצעירים/ הבוגרים השניה בשכבה. מהנסיון שלנו, הביקורים ושילובים בין הקבוצות מעוררים חיבורים וחברויות חדשות, מעודדים סקרנות ומאיצים תהליכי למידה. 

כך במהלך כל השבוע, בכל יום כמה ילדים מקבוצת תקווה מתארחים אצל קבוצת הלו יעקב. זאת הזדמנות עבורם לצאת מהשיגרה ומההרגלים הקבועים ולקחת חלק בשגרת יום קצת שונה. זוהי גם הזדמנות נהדרת להכיר חברים וחברות חדשים, ללמוד צורת משחק קצת שונה, לנהל שיחות אחרות... אנחנו מאמינים שזה יתרון מאוד גדול שיש לנו בגן. מידיי שבוע נמשיך להתארח, ללמוד ולחוות! 





**יום שישי את יודעת...**

השבוע ביום שישי חכתה לנו הפתעה נהדרת! באו לבקר אותנו איתי ופטצ' הכלבה שלו. איתי הוא מאלף כלבים טיפולי הוא בא להראות לנו מה פטצ' הכלבה המתוקה שלו יודעת לעשות. 

אז רגע לפני שהגיע, עשינו הכנה לקראת בואם. פגשנו את הכלבה שיצרנו (עם כרית וכובע פרוותי) ששמה כמובן.. תקווה! למדנו שתקווה אוהבת שמלטפים אותה אבל לא אוהבת שמושכים לה באוזניים או בזנב. למדנו גם שלתקווה יש קולר ורצועה, אנחנו יכולים לטייל איתה והיא עושה את הצרכים שלה בחוץ ולא בשירותים או בטיטול כמונו... כך המשכנו עד שהגיע הזמן להכיר את פאטצ'!

ראינו שפאטצ' היא פודלית שחורה ומתוקה, ומאוד חכמה!

היא קפצה בחישוק שהחזקנו, עברה במנהרה כשזרקנו לה כדור, עברה בין הרגליים שלנו ותפסה את הכדור. למדנו גם שאנחנו צריכים להיות קשובים, רגועים ולא לצעוק כדי שפאטצ' לא תבהל.

זאת היתה חוויה מאוד מרגשת! בסוף אפילו ליטפנו אותה והיא היתה מאוד נעימה ונחמדה.



**הודעות חשובות**

\# יום א'- סדינים רעננים ובקבוקים מלאים

\# לא לשכח לרשום שמות על הטיטולים, להביא בגדים להחלפה (חשוב שיהיו 2 זוגות תחתונים ו2 זוגות מכנסיים) לבגדים המלוכלכים.

\# מוזמניםות לשלוח תמונה עד 8:00 בבוקר מהסופ"ש לאדריאן.

\# מי שעדיין לא הביא מגבונים בבקשה להביא השבוע ולא לשכוח לסמן שהבאתם בלוח.

\# מזכירה שבשלישי הקרוב יום בחירות – אין גן.



**נתראה בראשון,**

**אדריאן, רעות ותמר. **







## בוגרים ב'- הלו יעקב



**ניקיון יסודי במדינה ובבתים **



למה ניקיון יסודי מגיע דווקא עכשיו?

שמנו לב ששוב מתחלפת לה עונה ואיך אנחנו יודעים? כשקשה לבחור בגדים בבוקר.

מה לובשים? ארוך, קצר, עבה או דק צריך מעיל ומטרייה?

בבוקר קריר והרוח נושבת קצת מטפטף ואת מלתחת החורף אני לובשת.

ומה קרה עכשיו? הגעתי לגן השמש יצאה העננים נעלמו וחם כל כך חם… אז שכבות אני מקלפת ולאט לאט אני מתרעננת…. ופתאום חושך, הכל אפור העננים והרוח חזרו, את השמש הם הסתירו והקרניים מכוסות.

שוב פעם לובשים את כל השכבות.

איזו התרגשות שוב עונה מתחלפת מי ממתין לו מעבר לדלת? האביב!

השמש מאירה את הבית ופתאום אנו מגלים כמה דברים אנחנו בכלל לא צריכים.

היינו סגורים כל החורף היה קר ורטוב הנה השמש באה והגיע הזמן לסדר וניקיון.

אז את כל מה שלא צריכים אנו מוציאים. 

את החלונות פותחים ונותנים לקרני שמש לטייל ולהאיר על כל החפצים המיותרים.



גם את הכיתה אנו מנקים השבוע התעמקנו בשטיחים.

איזה מן סוגי שטיחים יש בכיתה?

התבוננו ליטפנו מיששנו וגילינו שטיח עם שערות ארוכות, שטיח עם שערות קצרות, שטיח ארוג ואחד שעשוי מפלסטיק כלשהו.

איך מנקים שטיח? ( חוץ מדייסון....)

את השטיחים הפכנו, עמדנו עליהם ולצלילי המוסיקה קפצנו ורקדנו…

כשנגמר השיר את השטיח הפכנו בחזרה וגילינו מתחת את כל ארגז החול בערך.



עוד שיטה, את השטיח העגול הנחנו בחצר על מתקן גבוה ועם מנקה שטיחים מאולתר חבטנו בשטיחים וראינו את האבק והלכלוך יוצא ונעלם לו באוויר.

ומה עם שטיח הפי.וי.סי שלנו? יעזור אם נקפץ עליו? לא! למה? כי אין לו שערות כדי שליכלוך יתפס בתוכן.

עם סמרטוט לח ומגב ניקינו את השטיח המתנו שיתייבש וזהו עכשיו גם הוא נקי.



[וכמובן הכל בליווי השיר- ניקיון יסודי.](https://youtu.be/ihZ0KrfmXA4)



**הזבל שלכם ההפתעות שלנו**

לכיתה שלנו הגיעה שקית מלאה במשחקים קטנטנים מלאים בלחצנים וחלקים שמתפרקים. בזמן אחר היינו מיד שולחים את השקית לפח חלקים קטנים מסוכנים לחברימות בשכבת הצעירים.

בקבוצת הלו יעקב החלטנו שזה פשוט אוצר! ולכן החלטנו יחד שאת המשחק הזה נשמור במקום מיוחד נוודא שהקטנטנים אליו לא מגיעים. שעות של משחק שיח והתעסקות בהרכבה ופירוק כמה אושר יש בשקית משחקים אחת.



ואם כבר ניקיון אביב...



**דמו דמו דמוקרטיה!**

והנה הגיע שוב הרגע בו המילה המקסימה הזו חזרה לחיינו …. יום הבחירות קרב ובא והשבוע תהינו יחד מה זה ראש ממשלה ומה התפקיד שלו בכלל?  ד מ מ ה 

נתחיל מאצלנו - בגן ילדי הטבע מי ראשת הממשלה שלנו? אחינועם…

ומה התפקיד שלה בגן?

לשמור עלינו, לקבוע חוקים, לדאוג שיהיו משחקים ואוכל ולאפר אותנו…



אז מה התפקיד של האיש שאחראי על כל מדינת ישראל? מה המדינה שלנו צריכה, מה העיר צריכה? 

לשמור עלינו! קראו כולם בקול… לדאוג שיהיה לנו טוב ושלא יהיו לכלוכים, שיהיו הרבה כבישים ועצים.

ביום הבחירות נצטרך לבחור אם להשאיר את ראש הממשלה הקיים כי הוא עשה עבודה טובה או להחליף אותו.

מתי אנחנו מחליפים דברים?

צעצוע כי הוא נשבר או לא עובד, ספר כי הוא לא כל כך מעניין וחולצה כי אולי היא כבר קרועה ועייפה.



**מחוקקי החוקים.**



חוקים בגן- למה צריך אותם?

ככה אנחנו יכולים לדעת מה מותר ומה אסור…

החלטנו לחוקק חוקי הלו יעקב, החברימות כל אחד בתורו נתן לנו חוק חשוב.

אסור לקרוע ספרים.

לא מרביצים ודוחפים.

לא שמים נעליים על המזרנים.

לא משתוללים באמצע פעילות במרחב.

אסור לשבת באמצע הכיתה בזמן שהחברימות רוקדים.

חייבים לשטוף ידיים אחרי פיפי/קקי.

לא מציקים.

מקשיבים לחבר שאומר די!

לא לוקחים המון ירקות לצלחת, אנחנו מתחשבים באחרים.

ועוד…



יש חוקים גם מחוץ לגן שלנו.

למשל להשמע לרמזור אדום וירוק זה חוק חשוב מאוד.

לזרוק בקבוקי פלסטיק למחזורית.

לתת יד להורים במעבר חצייה.

לא לקחת אוכל או חפצים מחנויות מבלי לשלם עבורם.

לא לרוץ לכביש.

לזרוק את הזבל רק בפחים הגדולים.







שאלות שמובילות לבחירת מנהיג/ה חדש/ה



מה קורה שכשמי שצריך להיות אחראי עלינו קצת שוכח מתפקידו?

כשאנחנו בקבוצה, אנו דואגים לכולם או רק לעצמנו ?

ומה קורה כשאני מבטיחה דברים ולא מקיימת?



בשבוע הבא נצא למסע בחירות מורט עצבים ונגלה יחד מי נבחר/ה לייצג את קבוצת הלו יעקב השנה.

נדבר על מצע בחירות מה אנחנו יכולים להבטיח? הכל, או רק מה שאפשר לקיים…..



**חונכות, חונכים ושותפים. **

הלו יעקב קבוצה מדהימה שמתפקדת במהלך היום דיי לבד ובתקופה האחרונה אנו מנסים לשלב לנו קצת ילדימות מקבוצות שונות. למשל לשיר התעמלות הבוקר שלנו אנו מזמינים את ילדי הצעירים והם מגיעים קבוע לרקוד ולקפץ איתנו. החברימות בהלו מתייחסים אליהם בעדינות, מלמדים צעדים ומקפידים על כללי הבטיחות. 

השבוע החלטנו לצרף ליום שלנו חברימות מתקווה. היה ממש כיף לגוון ולשחק עם חברות וחברים נוספים.

בהתחלה זה היה קצת מוזר לשני הצדדים, אבל די מהר התאוששנו.

ובפעם הראשונה הכנסנו שירי מפגש תקווה למפגש שלנו כדי לתת להם להרגיש קצת יותר בבית.





[קופיקו ספורט ](https://youtu.be/zU2aJU0EP_s)



[ביטלס- צוללת צהובה.](https://youtu.be/m2uTFF_3MaA)



[אילו הייתי של דתיה בן דור](https://www.youtube.com/watch?v=aM856Z3t_l0) הישן והאהוב שלנו 



**אצל חן במטבח**

השבוע תום נכנס לעזור לחן שלנו במטבח … מה הם עשו שם?

שטפו המווון גרגירי אורז דרך מסננת גדולה.

קילפו ירקות גזר ותפוח אדמה קישוא ובטטה לארוחת הצהריים.

תום למד לשפשף כלים היטב בעזרת סקוצ׳ מחוספס ושטף היטב מהסבון את הכלים הניח במתקן הייבוש.

הוא גם הביא לחן כל ירק שרק היתה צריכה ונהנה מחגיגה של צבעים וטעמים בעמדת התבלינים. 

תודה לחן ולתום על מזון טעים ובריא השבוע.



**שישי פינוק**



ביום שישי הגיעו לגן שלנו אורחים מאוד מיוחדים:

איתי מאלף כלבים טיפולי ופטצ׳- פודלית שחורה ומהממת.

אחרי ארוחת הבוקר נכנסנו למפגש שכולו קסם…

ראינו את פאטצ׳ תופסת כדורים שזרקנו לה, יצרנו גשר ארוך עם רגליים פסוקות ופטצ׳ ניסתה לעבור תחת רגלינו,

היא גם עברה במנהרה ציבעונית מקצה לקצה- ממש אלופה! 

בסוף ניגשנו כולנו כדי ללטף … 

איתי הסביר קודם איפה היא אוהבת שנוגעים בה ואיפה לא … אנחנו הקשבנו וכיבדנו את הרצונות של הכלבה המהממת. תודה רבה לעינב שלנו שהכירה לנו את איתי ואת פאצ' המהממת. 







**הודעות ועדכונים**



\# יום א׳ בנוהל סדינים רעננים ובקבוקי מים מלאים.



\# מזג האוויר מאוד מבלבל נא שילחו את ילדכם בשכבות (שיטת הבצל) חולצה קצרה ארוכה דקה ומעליה אחת עבה כך כשאנו מורידים זה קורה בהדרגתיות.



\# מזכירה שאסור להכנס לגן עם מזון מהבית… 

אם הגעתם לשער עם מזון תתפנקו ב5 דקות ישיבה על החומה ממול לפינוק אחרון לפני הכניסה לגן.

והסבירו להם למה אסור- הם יודעים ומבינים, סמכו עליהם.



\# ביום שלישי יום בחירות! גשו עם הילדים לקלפי וצלמו אותם- זה יום חשוב לכולנו.



\# תמונות סוף שבוע- נא שילחו תמונה מייצגת אחת עם הסבר קליל (אני לא מספיקה להראות יותר מאחת).





**שבוע מלא בהחלטות טובות**

****

**אורטל ודור.**
