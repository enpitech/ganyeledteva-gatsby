---
title: מנווה המדבר לים סוף
date: '2020-08-01T18:34:39+03:00'
---
**שלום לכולם**,

שבוע נוסף עבר עלינו בכיף בגן, ותוך כדי, כבר מורגשת ההתרגשות לקראת מסיבות הסיום שלנו, שיתקיימו השבוע בשתי השכבות. שכבת הבוגרים תצא למסע משימות בין האקלימים השונים בהם ביקרנו עד כה, ביום חמישי, ה-6.8. שכבת הצעירים תתכנס ליום שכולו ים ודגים בגן, ביום שישי ה-7.8.

**שכבת הבוגרים:**

מסיבת הסיום של הבוגרים תתנהל בסגנון המירוץ למליון, כחווייה משפחתית. כדי שכולנו נוכל להספיק להתארגן למסיבה, ביום זה האיסוף יהיה בין השעות 15:15-16:00. ההגעה למסיבה תתקיים בצורה מדורגת, כדי שנוכל לעמוד בהגבלות ולא ניצור התקהלויות גדולות מדי.

חשוב מאוד להגיע בזמן שנכתב לכם, אחרת יווצר פקק וזה עלול לפגום בחווייה שלכם ושל הילדימות. השעות לא ניתנות לשינוי, אך אם יש לכם בעיה ספציפית החליפו ביניכם. שימו לב כי יש עד 7 ילדים בסבב, ומספר זה צריך להישמר.

**מה צפוי לכם?**

כל משפחה מגיעה לגן בשעה המיועדת לה. בגן תקבלו את הרמז הראשון ומפת התמצאות. משם תנווטו בכוחות עצמכם בין התחנות, בהתאם לרמזים. לכל סוג אקלים שלמדנו עליו יהיו 2 תחנות, ובסך הכל - 6 תחנות. 

**מה צריך להביא?**

\- כובע (וכדאי למרוח מראש קרם הגנה, עוד חם ושמש)

\- מים 

\- מצלמה 

\- מצב רוח טוב !

**דגשים:**

בכל תחנה יש רמז המיועד לפתרון הילדימות, כך שיוכלו הם להנחות אתכם. שאפו לתת לילדים לפתור את החידה לבד, ותנו להם להוביל. עם זאת, כדי שלא יווצר מצב שתיתקעו, כתבנו גם את הכתובת של כל תחנה כך שתוכלו לעזור במקרה הצורך.

בכל תחנה תחכה לכם אחת המחנכות להנחיה והדרכה, ובכל תחנה יהיה דגל, כך שתדעו שאתם במקום הנכון. 

נסו לא להתמהמה ולא להשהות בתחנות, אנחנו לא רוצים ליצור התגודדות.

אנחנו שומרים על הסביבה: לא זורקים זבל! את הרמזים או כל דבר אחר זרקו לפח או שמרו.

המסיבה ללא אחים, גם בגלל המספרים המוגבלים, וגם כדי שאפשר יהיה לתת לילדימות את המקום שלהם להוביל ולהיות קצת במרכז תשומת הלב. נבקש גם להגיע רק הורה אחד על מנת לא ליצור התקהלות.

נקודת הסיום היא פשוט בתחנה האחרונה. משם כל משפחה ממשיכה את היום שלה, עם ארטיק ביד והמתנה מההורים (את המתנה מהגן וסרטון סיום תקבלו בסוף השנה).

**להערכתנו משך הפעילות 30-45 דקות **

**להלן החלוקה לשעות:**

**17:00** עומר זלצמן, אלה לביא, איתן, עומר פיניש, לביא, נריה, דניאל

**17:15** נועה חכים, אלה לולו, אווה, גור ותמרי, גאיה, מנור

**17:30** עומר אליהו, ליעד, יואב, אלה אביחנן, טוני, נצ'י. 

**17:45** אדם, עמנואל, ארז, עידו, מנור, רות, יונתן.

**18:00** מיה, אביגיל, גלי, דר, נעה פרידלנד, נבו, תמר, לילי

בהצלחה לכולם! <br/>

**צעירים**:

בשל הגבלות הקורנה, המסיבה שלנו תתנהל בגן, ללא ההורים, בתוך סדר היום. אנחנו יודעים שרבים מכם רציתם לקחת בזה חלק, אבל זה פשוט לא התאפשר במסגרת המגבלות, ורצינו בכל זאת לתת לילדים ארוע מיוחד שיציין שנה של עשייה, ובמיוחד החודש וחצי האחרונים שלה. מבטיחים לצלם ולשלוח לכם המון תמונות!

במסיבה נחגוג את סיום פרוייקט סוף השנה שלנו – אל מעמקי הים. נצלול בין העומקים השונים והשכבות השונות אותן חקרנו – המים והחוף, מה קורה מתחת למים, הדגים, היונקים והצמחיה של הים, וכמובן, כלי התחבורה שלנו, המאפשרים לנו להגיע למרחקים.

כיצד זה יתנהל? אתם תגיעו כהרגלכם לגן ביום שישי (מזכירים כי בימי שישי הגן נפתח ב-7:45. נבקש מכם לא לאחר הפעם, כדי לא להחמיץ את תחילת החגיגות!

את הבוקר שלנו נפתח בארוחת בוקר חגיגית עם קריצות לים – בנוסף לארוחת הבוקר הרגילה שלנו, נאכל סושי (טבעוני בלבד)! במידה ויש הורים שמבקשים לא לתת לילדיהם סושי, אנא עדכנו אותנו מראש, שנוכל לדאוג לילדים לחלופה.

אחרי ארוחת הבוקר נתחלק לאחוות וננוע בין שלל תחנות שיוצבו בחלל שלנו. מדובר בתחנות שהילדים אהבו במיוחד במהלך הפרויקט, שישלבו בין כל החושים וכל הנושאים עליהם למדנו. 

נקנח בקבלת שבת צוננת, ונתפזר לבתים כרגיל, עד 11:45!

**ועכשיו מחזירה אתכם לעדכון,**

**אחינועם וכל צוות גן ילדי הטבע הדמוקרטי**

## שכבת הצעירים

השבוע עבר עלינו שבוע נהדר במעמקי הים. צללנו עמוק עם הצוללת שלנו כדי לפגוש יצורים תת-ימיים שונים ומשונים. בשבוע הבא, נכיר גם את הצמחיה המעטרת את קרקעית הים והאוקיינוס, ונתחיל להרכיב את כל מה שלמדנו על הים לתמונה אחת כוללת שתושלם במסיבת הסיום שלנו ביום שישי הקרוב.

אבל קודם כל, רצינו לספר לכם על משהו אחר לגמרי שלמדנו השבוע.

בתקופה זו אנו מקבלים לגן צוות חדש - זה נותן לנו להכיר אנשימות חדשים וללמוד עוד קצת על בני האדם סביבנו. בשבועות האחרונים, גבי נכנסה אלינו לשכבה והביאה עימה הרבה אהבה ושמחת חיים. גבי היא כבדת שמיעה. מה זה אומר? היא משתמשת במכשיר שמיעה בצד אחד, ובכל זאת לא תמיד שומעת טוב.

זה גם אומר שלפעמים היא מדברת בקול רם. למדנו את ההבדל בין צעקה לבין לדבר בקול חזק. בעזרת ידיים על האוזניים, המחשנו לילדימות כמה קשה להתנהל מבלי לשמוע, ואיך גם הם מבלי לשים לב הם הגבירו את הקול. תירגלנו לחישות, דיבור רגיל, צעקה ודיבור בקול רם.

חשבנו, מה נוכל לעשות כדי להקל על גבי? 

נסתכל עליה כשאנו מדברים איתה, מכיון שגבי נעזרת בתנועת הפה כדי להבין מה אנו אומרים. לפעמים כשנראה שהיא לא שומעת אותנו, ניגש אליה וניגע בה, וכך נוכל לקבל את תשומת ליבה.

**ובחזרה לים**

ואיפה עוד שומעים מעומעם? נכון! במעמקי הים! כשאנחנו צוללים פנימה בים, כמעט לא שומעים מה קורה מחוץ לים, וגם בפנים, הצלילים מאוד חלשים ומטושטשים. עמוק בים גם קצת חשוך, כי לקרני השמש קשה לחדור שכבה עמוקה כל כך של מים. אחרי שלא ממש הצלחנו בלי שום כלים מיוחדים לראות הרבה מתחת למים, חזרנו לנו לחוף. 

בעודנו חופרים לנו עם הדלי והכף שלנו בחול, שמנו לב שגל גדול שטף המון "שקיות" שקופות-לבנבנות על החול. התקרבנו וראינו שזהו יצור רכרוכי שלא מסוגל לנוע על החול - המדוזה. צריך להיזהר כשנוגעים בה, כי כדי שלא יפגעו בה היא מפרישה חומר מאוד צורב ולא נעים!

סיפרנו כי המדוזות מגיעות פעם בשנה לחופים שלנו, חופי הים התיכון ונזכרנו שבגלל שהמים צורבים בתקופה זו, אנחנו לפעמים נמנעים מלהכנס. דיברנו על כך שאנו חולקים את הים עם יצורי הים – לכן אנו מאפשרים למדוזות להגיע לנפוש ולהנות, ואז מחליפים, ממש כמו תורות במשחק. המדוזות נעות להן לאזורים אחרים בים, ואנחנו מקבלים את הים שלנו בחזרה. אנו לא פוגעים במדוזות, ומבינים שזו הזדמנות להנות מהחוף עצמו: לתרגל בניית ארמונות, לשדרג קציצות ולחפור בורות שאפילו אבא או אמא יכולים להיכנס אליהם.

אבל איך נראית המדוזה כשהיא בתוך המים? נכנסנו בחזרה לצוללת הצהובה שלנו, ולאט לאט ירדנו למעמקי הים והבטנו החוצה מהחלונות השקופים שלה: ראינו המון דגים ויצורים נעים להם במים. הדלקנו זרקור, כי למטה היה כבר קצת חשוך - והנה ראינו אותן! מדוזות שקפקפות, חלקן לבנות, חלקן צבעוניות. הסתכלנו על הכיפה העגולה שלהן, ועל הרגליים הארוכות המזדנבות שלהן. ניסינו לחקות את התנועה של המדוזה, שהרגליים שלה עוזרות לה לתפוס זרמי מים בים. זה היה לא קל אבל ממש כיף!

# הגשת חומרים

בהגשת החומרים ניסינו גם להכין מדוזות בעצמנו: כיצד? לקחנו שקית, ומילאנו אותה בהרבה סוגי נייר שעוד נשאר לנו מפעילויות הנייר שלנו - וכך יצרנו את הכיפה. קשרנו את קצה השקית, ופתחנו את הקצוות כדי לדמות את הרגלייים של המדוזה - והנה לנו מדוזה!

ואיך המדוזה מרגישה כשנוגעים בה (בזהירות כמובן)? חלקלקה ורכה. כדי לדמות את התחושה הבאנו להגשת החומרים חומר חדש - חלקלק ורך וקצת דומה למדוזה צבעונית. כדי לעודד את הילדימות לגעת ולחפור בו, הטמנו הפתעות טעימות בפנים: קוביות מלון! כן, ודאי כבר ניחשתם אחרי התמונות הצבעוניות - זה היה הג'לי. חלק מהילדימות חששו בהתחלה לטעום ממנו, אבל אחרי שגילו שהוא מתוק וטעים, בזריזות אכלו לא רק את המלון אלא גם את המעטפת.

# **חברות תת ימית**

מה עוד פגשנו מתחת לפני הים? פגשנו זוג חברים מיוחד במינו: שושנת הים ודג השושנון. שושנת הים נראית קצת כמו שיח, אבל היא בעצם בעל חיים, יש לה המוני זרועות ארוכות ומתפתלות, והיא אוכלת צמחים ודגיגונים זעירים. בקצה הזרועות של שושנת הים, יש ארס רעיל ומסוכן! דג השושנון הוא קטן, צבעוני ומפוספס, ונראה להרבה דגים גדולים טעים במיוחד. כשדג כזה רודף אחריו, דג השושנון מייד בורח ומתחבא בין זרועותיה הארוכות של שושנת הים! הדגים הגדולים יודעים להיזהר משושנת הים ומיד בורחים, אך הפלא ופלא, שושנת הים מגנה על דג השושנון. בתמורה, השושנון מביא לה פיסות מזון קטנות מטיוליו, ומנקה את זרועותיה מפסולת המצטברת עליהן. השושניות אף מטילות את ביציהן אצל שושנת הים, וזו מגדלת את הדגיגונים הקטנים עד שהם מספיק גדולים לצאת לחפש להם שושנת ים משלהם.

# מועדון הסרט

בשבועות האחרונים תירגלנו מסע בדמיון. בכל בוקר ארזנו תיק ויצאנו לחקור את הים: דמיינו סירות שונות, הנענו משוטים, ונענו עם הרוח. צללנו, וגילינו שהמים מלוחים ושלפתוח עיניים ולהתבנן עמוק בפנים כמעט בלתי אפשרי -המים צורבים.

גילנו את הצוללת ונפעמנו יחד מהעולם החדש שהיא חשפה בפנינו.

כעת, כשאנחנו בשבוע האחרון בפרויקט וסוף השנה קרב, התחלנו לארוז את כל החוויות יחדיו. בסוף השבוע הילדימות הוזמנו להקרנה חגיגית בכיתה! בכיתה המתין מקרן - כשהדלקנו אותו, הופיעה קרן אור חזקה ובוהקת, ממש מסנוורת. "כמו השמש", אמרו הילדימות.

הילדימות התרגשו מאוד – אף פעם לא ראינו סרט בגן עדיין, וחלק מהם חזרו לבדוק: מהיכן מגיעה התמונה? לבסוף, התיישבנו וצפינו לנו בסרט המראה את מעמקי הים. ראינו המון דגים צבעוניים, וזיהינו ביניהם את השושנון המתחבא בשושנת ים. מצאנו קיפודי ים, הרבה מדוזות, וראינו המון צורות יפות כאלו – מתברר שאלו אלמוגים! האלמוגים הם גם יצורים זעירים שבונים מושבות שנראות כמו עצים מרהיבים! בשבוע הבא נחזור לים וננסה לזהות עוד יצורים וצמחים!

**שיהיה לכולנו שבוע נהדר,**

**צוות שכבת הצעירים: אורטל, מיכל, ימית, אלינור וגבי**

## שכבת הבוגרים

החום הרב שהורגש בחצרנו עזר לנו להמחיש את החום הרב המודגש באקלימים מדבריים, הנושא השני בפרוייקט סוף השנה שלנו. החברימות כבר ממש אלופים ומלאים במידע על האקלים המדברי ויוזמים משחקים שקשורים בנושא בעצמם.

אז מה עשינו השבוע? עבדנו בסוגים שונים של חול, צבענו חול בצבעים שונים, אכלנו פיתות טעימות וחמות הישר מהטאבון, יצרנו נווה מדבר באמצע ארגז החול (המדבר שלנו), בנינו אוהלים בחצר והתעטפנו בחוויה מדברית שלמה. בשבוע הבא ניסע לתחנה האחרונה בפרוייקט השנתי שלנו, לאקלים הטרופי.

# חול, חול ועוד חול

את הבקרים פתחנו בעבודה בחול מסוגים שונים.

חול קינטי - זה חול בעל מרקם גמיש ורך, ש"מעתיק" את תנועת גרגירי החול. עם זאת, בכל זאת החול מתנהג טיפה אחרת מהחול שלנו בארגז החול. הוא דביק יותר, ולא מתייבש אחרי כמה זמן כמו שבוץ מתייבש. החברימות ממש נהנו לעבוד עם החומר, אספו ושפכו אותו בכלים שונים, עשו בו גומות ומגלשות - הדמיון שלהם כבר ממש מפותח והם לגמרי לקחו את זה לכיוונים שלהם.

אגב, בגן אנחנו מעדיפים להכין חול ירח, גירסה ביתית לחול הקינטי. הוא ממש פשוט להכנה, וזו פעילות נהדרת ואפילו לא מאוד מלכלכת כי חול הירח נאסף בקלות ופחות מתפזר.

**איך מכינים?**

מערבבים 4 כוסות קמח עם חצי כוס שמן (כדאי להשתמש בשמנים ארומטיים לחוויה חושית נפלאה) עד שהמרקם נהיה פירורי, רך ונשפך :))

גם בחול מארגז החול שלנו עשינו שימוש קצת שונה השבוע. כל ילד קיבל מגש ובו 3 סוגי תבלינים צבעוניים: כורכום צהוב, פפריקה אדומה וזעתר ירוקה. כל ילד בתורו קם עם כפית וקופסא ריקה לאסוף 3 כפיות חול מארגז החול, וחזר למקומו. בכל פעם בחרנו תבלין אחר וערבבנו עם החול, וראינו כיצד החול נצבע בצבעי התבלין. כל אחד בדק: האם שמתי מספיק כורכום? האם הגוון שהגעתי אליו מוצא חן בעיני? את החול הצבוע שפכנו לפיילה עם הצבע המתאים והיו לנו 4 פיילות. רגע, אתם שואלים, למה 4? חלק מהילדימות בחרו לערבב את כל התבלינים יחד ולראות מה יוצא!

למחרת, הכנסנו את החול לבקבוקונים קטנים בעזרת משפך, כל פעם בחרנו חול בצבע אחר והזרמנו אותו לבקבוקון. כשהבקבוק התמלא, ראינו שנוצרו לנו שכבות של גוונים וצבעים ממש כמו חול המדבר.

# נווה מדבר

במפגש שלנו יצאנו למסע דמיוני במדבר. היה לנו חם ויבש והיינו זקוקים לרענון. ביקשנו מהגמלים להשתמש בצוואר הארוך שלהם כדי לעזור לנו למצוא פינה נעימה - הם הרימו אותנו גבוה, הסתכלנו סביב ופתאום ראינו שקצת צבע ירוק מבצבץ לו אי שם רחוק. ספינות המדבר שלנו שטו על החול הלוהט וככל שהתקרבנו לאי הירוק הזה גילינו עוד דברים: פתאום ראינו שיש שם חיות ועצי פירות והכי חשוב - מים! למדנו שלמקור מים כזה מוקף ירוק קוראים נווה מדבר. מהר קפצנו מהגמלים ושתינו. היה כל כך כיף להתרענן במדבר החם הזה! כשיצאנו מהמים, הסתכלנו סביב וראינו המון נוודים. שאלנו אותם, איך יש פה באמצע המדבר מים? הם סיפרו לנו שבימים שירד בהם גשם מועט האדמה ספגה את המים האלה וכל פעם המים נספגו, עד שהם צפו מעל פני החול, וכך נוצר נווה המדבר והמים עזרו לצמחים לגדול ולחיות להתאסף כדי להתרענן.

כשיצאנו לחצר החברים אמרו שחם להם ממש כמו במדבר והציעו להכין נווה מדבר בגן. ישר קפצנו על הרעיון: הבאנו פיילה גדולה ובעבודת צוות מילאנו אותה בחול, לאט לאט שפכנו מעט מים בפיילה וראינו מה קרה, החול ספג את המים, ואז הוספנו עוד קצת מים ופתאום ראינו שהמים צפו מעל החול, החברים לחצו עם הידיים על החול למטה כדי שיתהדק לתחתית ומפלס המים עלה, ונוצר לנו נווה מדבר מרענן ומלכלך במיוחד! החברים ממש שמחו לטבול את הגוף בבוץ ובמים, ואנחנו שמחנו לראות אותם נהנים.

# אורח החיים במדבר

מה האנשים שחיים במדבר עושים כל היום? מה הם אוכלים? איך הם שותים? ואיפה הם ישנים? ראינו איך אנשים מבלים יום שלם בבניית האוהלים שלהם, לוקחים יתדות, מחפשים סלעים, רוקמים בדים ובונים את האוהל. גם אנחנו רצינו אוהל! ישר לקחנו כלים ויצאנו להכין אוהל בחצר. השתמשנו בחבלים וקשרנו בדים. פרסנו מחצלת, וקיבלנו אוהל לתפארת!

אחרי שבנינו את האוהל ועבדנו עליו כל כך קשה, הרגשנו שאנחנו רעבים וצמאים. מה נאכל? חפרנו גומה והדלקנו בתוכה אש, מעליה בישלנו לנו מטעמים נפלאים. בבוקר כבר הכנו את הבצק - ובצהריים אפינו את הפיתות שלנו ואכלנו אותן בסוף היום!

**בצק פיתות**: 

(כמות ל14-16 פיתות)

4 כוסות קמח

1 כפית אבקת אפייה

1 כף מלח

4 כפות שמן צמחי

1 ½ כוסות מים

בקערה שמים את הקמח, המלח ואבקת האפייה, ומערבבים לפיזור החומרים. מוסיפים את השמן ומערבבים.

עושים גומה ולתוכה שופכים את המים. מערבבים תחילה עם כף ואז עוברים לערבוב ידני.

במידה ומרגיש יבש, אפשר להוסיף כף או 2 מים לפי הצורך.

נונתנים לבצק לנוח כ- 20 דק ואז מחלקים אותו לכדורים.

את הבצק משטחים ומרדדים לעיגולים דקים.

אם אין טאבון, מכניסים לתנור בחום 200 מעלות לכמה דקות, עד שהפיתות משחימות.

**יום הולדת הנה בא**

השבוע חגגנו לחברים שלנו ארז ועומר אליהו יום הולדת. החגיגות היו בשיא השמחה. החברימות נורא התרגשו ושיתפו פעולה וממש היו מלכי יום ההולדת: ידעו מה הולך לקרות בכל צעד והיו מוכנים למסיבה, חייכו ועשו המון כיף. המון המון מזל טוב! אוהבים אתכם מאוד, כל צוות הבוגרים.

**שיהיה לכולנו שבוע טרופי נפלא,**

**צוות שכבת הבוגרים – חולוד, טניה, זיו, תמר ונטע**
