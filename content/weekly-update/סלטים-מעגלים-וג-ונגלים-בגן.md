---
title: 'סלטים, מעגלים וג''ונגלים בגן'
date: '2021-06-11T17:37:18+03:00'
---
**הי לכל משפחות הגן,**

שבוע רגוע נוסף עבר עלינו בגן, ובמהלכו יצא לנו קצת להתבונן בילדימות ולראות כמה הם גדלו והתבגרו מתחילת השנה! אנחנו כבר לקראת סוף השנה, ומלבד פרוייקט סוף השנה, שלב זה מחזיר אלינו נוהג נוסף – סלט חברימות!

# מהו סלט חברימות?

מדי יום, כמה חברימות עוברים קבוצה לחלק מהיום, ומתארחים בקבוצה אחרת.

**למה עושים סלט חברימות?**

אנחנו מאמינים שסלט החברימות מקדם היכרות וגיבוש גם עם קבוצות אחרות בגן שלנו, ועוזר לילדימות לשפר את החוסן הרגשי והכישורים החברתיים שלהם. מעבר לקבוצה אחרת מהווה יציאה מאזור הנוחות, וזה מקדם את הביטחון העצמי שאינו תלוי בדבר – אני מסוגלת ליהנות גם בכיתה אחרת גם בלי החברים שלי. זה במיוחד חשוב כעת, לקראת סוף השנה, בה חלק מהילדימות יעברו לגן אחר ואחרים יעברו קבוצה בתוך הגן. בנוסף, המעבר מאפשר לילדימות לשנות את התפקיד החברתי שלהם – באופן טבעי, ילדימות ואנשימות תופסים "תפקיד" קבוע בקבוצה. בגיל הזה, התפקיד עוד הרבה יותר גמיש, ושינויי קבוצה מאפשרים לילדימות להתנסות בתפקידים אחרים – למשל, ילד שמובל בקבוצה אחת, עשוי להיות מוביל בקבוצה אחרת. יתרון חברתי נוסף הוא הפתיחה של המעגלים החברתיים באופן שעשוי לאפשר יצירת קשרים חדשים מבלי לפגוע בותיקים.

**איך אנו בוחרות מי מגיע להתארח?**

את הילדימות אנו בוחרות בקפידה כדי לא לפגוע במרקמי קבוצות הבסיס וכדי באמת להתאים לילדימות המתארחים את הסביבה הנכונה להם. מדהים כמה חשוב לשים לב לטמפרמנט הקבוצה, להרגלים שלה. המטרה היא להועיל, להקל ובטח לא להקשות. לא נעביר ילדימות שטרם מוכנים לשינוי כזה בעיננו.

**איך אנו מתווכות את המעבר?**

בכל יום בבוקר, בטקס מים קליל אנו מזמינות חברימות משכבת הבוגרים ללכת להתארח ולעזור בשכבת הצעירים, וחברימות משכבת הצעירים ללכת להתארח בשכבת הבוגרים. התיווך חייב להיות מעצים כדי שהילדימות שעוברים יהיו במקום פנוי למשחק ולמידה, ולא בחשש מחוסר שייכות או לחץ.

השבוע התחלנו להתנסות, ובינתיים הילדימות מאוד נהנים, ומבקשים מדי בוקר לעבור מצד זה לצד השני של החצר... בשבוע הבא נתחיל גם לעשות קצת סלט מחנכות!

**ועוד הודעה קצרה:**

**עגלות**: בגן כבר אין פינת עגלות! האזור הסטרילי הוא נקודת הכניסה לגן, וכאשר יש עומס עגלות במרחב זה קשה יותר להתנייד בו בחופשיות. באחרונה אנחנו שמות לב ליותר ויותר עגלות שנשארות באזור הסטרילי וסותמרות את המעבר ואת המחסנים. אנא קחו את העגלות עמכם והחזירו בסוף היום. בואו נשמור ביחד על הכניסה לגן כאזור בטוח ונעים.

זהו לבינתיים, מעבירה את השרביט לשכבות שלנו,

**שבת שלום!**

**אחינועם וכל צוות גן ילדי הטבע הדמוקרטי**

## שכבת הצעירים

על שכבת הצעירים עבר שבוע מלא בסיפוק ותחושת עצמאות! לא הספקנו למצמץ וכבר החברים שלנו הפכו לכמעט בוגרים! התמקדנו השבוע בחיזוקים ושיקוף לילדימות שלנו שהם כבר לא צעירים. תכף נתרגש ביחד אך לפני כן נזכיר: נוהל יום א׳: סדינים נקיים ובקבוקים מלאים!

**הצלחות וסיפוק**

כמה קשה עבדנו מתחילת השנה, כמה פעולות פירקנו והסברנו! אבל היום כבר אין צורך לדבר כל כך הרבה, הכל קורה לבד, ממש כמו קסם! לחברימות שיקפנו את ההצלחות שלהם וקינחנו בהיותם כמעט בוגרים! "אני רואה שהצלחת לנעול לגמרי לבד, אתה ממש בוגר"! "אני רואה שניסית לפשוט את הבגדים לגמרי לבד, וביקשת עזרה כשהתקשית, אני ממש גאה בך, את ממש בוגרת!". גם כשלא הצליחו לסיים את הפעולה אך ביקשו עזרה בצורה ברורה זה גרם לנו להתרגש!

את השיח הפורה אנו כבר רואות בכל מקום -בחצר, בכיתה, במשחק חופשי ובמפגש! השבוע במפגש עלינו שלב, את השיר [מסביב לעץ התות](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwinqpue6I_xAhUO76QKHTwQA1UQyCkwAHoECAIQAw&url=https%3A%2F%2Fwww.youtube.com%2Fwatch%3Fv%3D7VpIEdeWKqI&usg=AOvVaw2trA7D8BlDS_dKPCWqM3Kx) האהוב שלנו התחלנו לרקוד במעגל חברים. איך אנחנו עושים את זה?

החברים נעמדים צמוד לקיר ומתחברים עם הידיים למי שנמצא לידם (נותנים יד ביד ) אחרי שהתחברנו נשארו לנו 2 קצוות, גם אותם צריך לחבר כדי שניצור מעגל, לאחר שסגרנו את המעגל אנחנו נעים מצד לצד לאט, תוך שמירה על החבר שנתן לי יד.

יש המון למידה סביב המגע בין הילדימות, האם מחזיקים לי את היד חזק מידי? או חלש מידי? האם נעים לי שהיד של החבר רטובה?  איך החברה שלי מרגישה כשאני מושך לה ביד? ואיך אני מרגיש כשמושכים לי?

המון שאלות צפות ואנו משתמשות במושג קוגניציה חמה, מה זה אומר? אנחנו רואות סיטואציה ומזמינות עוד ילדימות אליה כדי שנפתור אותה ונדבר עליה ביחד בזמן ההתרחשות, כי תמיד עוד רעיונות מהחברימות היצירתיים שלנו יתקבלו בברכה! זאת הזדמנות נהדרת ללמידה חברתית שעולה מבעיה יומיומית עבור הילדימות.

**מסע בדמיון**

גם השבוע יצאנו למסע בדמיון במפגש - בבוקר ארזנו בתיק אבטיח, בקבוק מים, קרם הגנה, מצופים וכובע. נחשו לאן נסענו?

לים כמובן! הגענו אל הים כל פעם בדרך חדשה - פעם ברכבת, פעם באוטובוס ואפילו ברגל. כשהגענו אל הים מיד רצינו להתרענן במים הקרירים. מרחנו קרם הגנה, שתינו מים כדי שיהיה לנו כוח, חבשנו כובע על הראש, לבשנו מצופים על הידיים וצללנו למים! בתוך המים פגשנו  [שלושה דגים](https://www.youtube.com/watch?v=pwRq3KrHn5w) שיצאו לטייל בים. היה כיף ומרענן.

גם בחצר חיפשנו דרך להתרענן ומה טוב כמו אבטיח קפוא? כדי לאכול את האבטיח למדנו דקלום חדש!

> אבטיח אבטיח
>
>  לא על עץ ולא על שיח
>
> על הארץ הוא גדל
>
> גם בשמש גם בצל

החברים מאוד אוהבים דקלומים וגם אבטיח, וביחד זה שילוב נפלא! בזמן אכילת האבטיח הקפוא הוא נמס, וזאת הזדמנות נהדרת לדבר על חום וקור! האבטיח היה קפוא, לאט לאט השמש והפה שלנו חיממו את האבטיח והוא נהיה קר, עד שהוא התחיל לנזול ונהיה פושר. "כמו גלידה וארטיק!" אמרו החברים, ואנחנו התפעלנו.

**יום הולדת חגיגה נחמדת**

השבוע חגגנו לארי'לה שלנו יום הולדת בגן, אין כמו טקס יום הולדת מרגש לשבוע קסום, תודה על חגיגה נחמדת ופינוקים טעימים.

**מאחלות לכם סוף שבוע מלא בפינוקי קיץ!**

**צוות שכבת הצעירים - חולוד, חוה, גבי, ענת, הילה ורוני**



## שכבת הבוגרים

השבוע התחלנו בהתרגשות את פרוייקט סוף השנה שלנו! לאורך הזמן שלנו איתם הבחנו באהבה של שכבת הבוגרים שלנו לחי ולצומח, ובחרנו לסיים את השנה בהתעמקות באזור שופע חי וצומח: הג'ונגל!

תכף נספר לכם עוד קצת על הפרוייקט וכמובן, מה עשינו השבוע, אבל קודם כל, כמה הודעות קצרות:

* **למידה בדרך אל ומהגן**: הימים כבר חמים, לפעמים אפילו בבוקר. על רקע שיח הג'ונגל התחלנו לדבר עם הילדימות על הצל שמעניקים לנו העצים – וגם אתם בדרך יכולים לנסות לשים לב לצל שהם מטילים, מתי נעים לנו להסתתר בצילם מפני השמש, ומתי דווקא קריר לנו ואנחנו רוצים להתחמם מעט מקרני השמש. וכמובן, לשים לב לעלים מעניינים ולהביא לנו דוגמיות להתבוננות יחד עם החברימות בגן :)
* **גרביונים**: נשמח אם תביאו לנו גרביונים שאין בהם צורך, או בדים אלסטיים אחרים שאפשר למתוח ולקשור.
* **מגבונים**: מי שטרם הביאו, אנא הביאו מגבונים לחודש יוני – מזכירות שגם ילדים גמולים ללא חיתול אמורים להביא מגבונים, פשוט רק חבילה אחת. ילדים גמולים מתבקשים להביא שתי חבילות.
* **נוהל יום א**': לא לשכוח סדינים רעננים ובקבוקים מלאים!

# המסע אל הג'ונגל

השבוע שוב ארזנו תיק ויצאנו למסע! לעומת המסעות האחרונים שלנו שהיו יותר הרריים או מדבריים, הפעם יצאנו לחפש ג'ונגל! מהו ג'ונגל? אזור טרופי מיוער, בעל צמחיה צפופה ועשירה בחיות בר. בג׳ונגל יש אקלים מיוחד הנותן קרקע פורייה להתפשטות צמחייה ייחודית בגדלים ובצורות שונות וחיות גדולות וקטנות מוצאות שם את ביתן. לאורך הפרוייקט נחקור פנים שונים של הג'ונגל – הצמחיה שלו, האקלים, החיות הקטנות והגדולות.

השבוע התחלנו לחקור את הצמחיה של הג'ונגל. היער צפוף, ההליכה בג׳ונגל תחת עצי ענק. העצים צומחים ומתחרים ביניהם על האור. למטה, נוצר אזור מוצל. כשאנחנו מתבוננים למעלה אנחנו רואים עצי ענק, שרכים נתלים עליהם ומנסים בעזרתם להגיע אל אור השמש. כשאנחנו הולכים למטה, יש אזורים שבהם צריך לפלס לעצמנו דרך בתוך הסבך, להתכופף, להיעזר בידיים. לבסוף, נתעייף, נשכב על הגב, נתבונן למעלה ונהנה מכל היופי שמסביב. נאזין לצלילי הג'ונגל, וננסה לזהות מה מייצר אותם. https://youtu.be/QE_jOCqKE3w.

כשהתבוננו בצמחיה, גילינו שהירוק של הג'ונגל הוא לא צבע אחד אחיד, אלא שלל גוונים ירוקים. התבוננו גם בילדימות ושאלנו: למי יש את הצבע הירוק בפרטי הלבוש שלו/ה? הילדימות עם הירוק נעמדו בשורה צמוד לקיר. התבוננו בצבע הירוק על חולצה ומכנסיים וגילינו שהירוק דומה אך שונה. יש ירוק יותר זוהר, יותר בהיר יותר כהה ויש כזה ירוק קצת מבלבל כחול וירוק יחדיו- טורקיז. 

שאלנו עוד שאלה: איך הצבע הירוק יכול להיות כל כך מגוון? לקחנו צבע גואש ירוק, לבן, צהוב, שחור, כחול ו6 קערות שקופות. בהגשת חומרים ניסינו גם אנחנו לשחזר את המגוון הירוק: ערבבנו כחול וצהוב וקיבלנו צבע ירוק. שרנו התבלבלו-לו-לו-לו, התגלגלו-לו-לו-לו-לו. הוספנו לבן וראינו איך הירוק מתבהר. ניסינו לערבב כמויות שונות של כחול וצהוב בכל פעם, וראינו איך יש ירוקים יותר כחולים, ואחרים יותר צהובים, חלקם כהים יותר, אחרים בהירים יותר. קיבלנו ירוק אחד ממש זוהר! לסיום פרשנו דפים גדולים על הרצפה וצבענו בגוונים נפלאים של ירוק. 

למחרת השתמשנו במכחולים ובפונפונים בשביל למרוח את הירוקים שלנו על משטח פצפצים ענקי. הרגשנו קודם את המשטח, שמנו לב לעיגולים שלו וקצת פצפצנו אותם. לבסוף, מרחנו את הגואש על העיגולים, הנחנו דפים לבנים מעל וראינו איך הצבע עובר אליהם ועושה נקודות בשלל גוונים ירוקים על הדפים!

בשבוע הבא נמשיך להעמיק בצמחיית הג'ונגל, ובינתיים, שבת מנוחה!

**צוות שכבת הבוגרים – אורטל, ימית, שיר, מיכל, שגיא ותמר**
