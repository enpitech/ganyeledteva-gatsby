---
title: הטבעות והחתמות
date: 2024-02-23T13:03:56.944Z
---
**שבת שלום לכל משפחות הגן שלנו,**

תזכורת קטנה בטרם נעבור לעדכון:

* **בחירות מוניציפליות: ב-27.2.24** יתקיימו בחירות ברשויות המקומיות. זהו יום שבתון והגן יהיה סגור בו.

**שבת חורף נעימה,**

**עומרי, אחינועם וכל גן ילדי הטבע הדמוקרטי**

## השכבה הצעירה

השבוע העמקנו עוד קצת בשיח על הגוף שלנו, הבית והמשפחה! דיברנו על הפנים שלנו, איברי הפנים והראש- שירי הבוקר הנעימים איתם אנחנו פותחים את המפגש מדברים גם הם על איברי הפנים. טיטי הבובה שלנו שמבקרת בכל מפגש מחבקת ומלטפת, מאחלת לנו בוקר טוב אבל גם שואלת אותנו היכן העיניים ואיפה האף? בעזרת שיר ״הפנים״ דיברנו על איברי הפנים ומה התפקיד שלהם, כמה עיניים יש לנו? וכמה לחיים? אף אחד והמון שיניים:) מה אפשר להריח עם האף? ומה תפקיד השיניים?

מוזמנימות להשמיע לילדימות את השירים שמלווים את המפגשים שלנו בנושא הגוף- [ילדות ישראלית - פנים](https://youtu.be/_kkcS_Y__hw?feature=shared)

[שתי ידיים - שיר ילדים - שירי ערוץ בייבי](https://youtu.be/t5qT9aVndvw?feature=shared)

[נתופף על הגוף - מירב האוסמן](https://youtu.be/JCWSe0JShQI?feature=shared)

**משפחות משפחות**

בהמשך לשיח על משפחה דיברנו מעט על קבוצות ומשפחות. אילו משפחות יש סביבנו? משפחות של צבעים ומשחקים, משפחות של חיות ומאכלים! אל ריצפת הכיתה הוצאנו את ארגזי המשחקים ומיהרנו למיין למשפחות. מה עוד כחול כמו הלגו? השמיים. ומה עוד צהוב? השמש החמה. ומה ירוק? הדשא בחצר! ולהיכן אוספים את החיות? ואת הקוביות?  הילדימות מיינו יחד עם המחנכות את המשחקים לקופסאות המתאימות!

את המשך השיח שלנו בנושא הבית שלנו הוצאנו השבוע לחצר! תחילה, קראנו את הסיפור ״הבית של יעל״ ויחד עם הילדימות הפכנו מוקדים בחצר לחללי הבית שלנו. 

מה היה לנו שם? את ארגז החול הפכנו למטבח, הוצאנו את המחבתות והסירים, הקערות והכפות, המסננות והצלחות ופתחנו לנו מטבח מלא בכלי מטבח מגוונים. את בית העץ החשוך והשקט הפכנו לחדר השינה, הכנסנו לתוכו את הג׳יבורי הרך! ואת הדק מלא ארגזי המשחקים הפכנו לחדר המשחקים:)

זוכרים שבשבוע שעבר סיפרנו על פעילות הגואש שלנו? השבוע המשכנו לעסוק בפעילות הזו, לשכלל ולהעמיק. בגיל הרך החזרתיות מאוד חשובה - היא מאפשרת גם תרגול, וגם העמקה וחקר. ככל שאנחנו מתרגלים את הפעולה הפיזית יותר פעמים, אנחנו מתפנים גם לחשוב על עוד דברים. על מה אפשר לעבוד? על האחיזה בפונפון כך שלא יחמוק מבין האצבעות. על אופן המריחה - מה קורה כשלוחצים חזק? או מלטפים את הדף ברכות עם הפונפון? יש לי הרבה צבע או מעט? איך הצבעים מתערבבים?

ניפגש ביום ראשון לשבוע נוסף של בית, משפחה וחומר - לא לשכוח בגדים ספייר, סדינים נקיים ובקבוקים מלאים!

**שבת מנוחה,**

**צוות השכבה הצעירה - הילה, נגה, יהודית, נעמי, שירז, גבי, ענבר, ואלמוג**

## **השכבה הבוגרת**

בשבועות האחרונים התחלנו לעבוד על החתמות, הטבעות ושבלונות.

יום אחד הגיעו לשולחן בריסטולים שמהם נגזרה צורה של בית. הנחנו אותם על דף לבן, וצבענו את הדף והבריסטול. כשסיימנו, הרמנו את הבריסטול וראינו שעל הדף הלבן מצוייר בית!

ביום אחר השולחן היה מצופה בדף לבן ענקי, ועליו הודבקו לבבות מבריסטול. לקחנו פונפונים, טבלנו אותם בגואש, ומרחנו את הגואש על הלבבות. הקפדנו לצבוע את כל הלב, גם את המסגרת, וגם קצת מסביב ללב. בסוף העבודה, הורדנו את לבבות הבריסטול, ומה קיבלנו? נכון! לבבות לבנים מוקפים בים של צבע! ראינו שכשאנחנו מניחים דף אחד על השני, אנחנו יכולים להשתמש בצורה של העליון כדי ליצור את אותה צורה על התחתון. זה היה כיף וגם הוסיף לנו הרבה לבבות צבעוניים לכיתה! בד בבד, עבדנו על אחיזת הפונפון, ועל תנועת המריחה.

ביום אחר, חזרנו על הפעילות, והפעם עם מכחולים. עבדנו על אחיזת המכחול הפעם, וניסינו למרוח בעזרתו את הצבע בעדינות, בלי ללחוץ חזק מדי, אבל גם לא רפוי מדי, כדי שבכל זאת נראה את הצבע נמרח על הנייר.

בבקרים, התחלנו לעבוד עם חותמות. איך עושים החתמה? התבוננו בחותמות, ראינו שיש להן בתחתית ציור בולט. לחצנו את החותמת בכסת דיו, הרמנו, ולחצנו עליה על דף לבן. הרמנו את החותמת בזהירות, וראינו שהציור הבולט עבר עכשיו לדף! חזרנו על הפעולה שוב ושוב ושוב, ומילאנו דף ענקי בשלל חותמות. החלפנו בינינו חותמות, וגם את כסתות הדיו הצבעוני. הילדימות נמתחו כדי להחתים אפילו את אמצע הדף, שנמצא במרכז השולחן. למדנו שאם אנחנו מניחים את החותמת ישר, הציור שלה יוצא ברור, אבל אם אנחנו מזיזים אותה קצת בדרך הציור יוצא קצת מרוח…

ומה קורה אם בטעות אני טובלת את האצבע בכסת הדיו? הידיים שלי נצבעות! איך ננקה? בתור התחלה, ניסינו להחתים את הדף עם הידיים, ראינו שאם לוחצים אצבע אחת חזק, אפשר ממש לראות את הצורה של האצבע וכל הפסים שבה - טביעת אצבע! לאחר מכן כמובן הלכנו לשטוף ידיים וניסינו לשפשף ולשפשף, במים, בסבון, ושוב במים, ושוב בסבון… והרוב ירד, אבל חלקנו חזרנו עם ידיים מעט צבעוניות הביתה…

**משפחה בחצר ובכיתה**

משחק המשפחה עלה מדרגה בשבועות האחרונים - כל הדיבורים על משפחה, והתוספות החדשות לחלק ממשפחות הגן הגדילו את השיח של הילדימות ואת המשחק הסוציו דרמטי שלהם בנושא. אבא ואמא מטפלים בתינוקת, לוקחים אותה לקניות, מאכילים אותה, מבשלים. ומה עושה האח? ואנחנו המחנכות נהנות להתבונן ולהקשיב :)

בשבוע הבא נמשיך עם המשפחות שלנו, נזהה כל מיני סוגים של משפחות, וכמובן נדבר גם על בחירות!

ניפגש ביום ראשון - לא לשכוח בגדים ספייר, מגבונים לחודש פברואר אם טרם הבאתם, סדינים נקיים ובקבוקים מלאים!

**שבת מנוחה,**

**צוות השכבה הבוגרת: חוה, רוני, לילה, מיכל, מייקי, נגה, עמנואל ולין**