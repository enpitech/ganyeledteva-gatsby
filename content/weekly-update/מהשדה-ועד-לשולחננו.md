---
title: מהשדה ועד לשולחננו
date: 2023-05-26T16:02:17.110Z
---


**שבת שלום לכל משפחות הגן!**

 

כמה תזכורות ועדכונים:

1. השבוע יתקיים טיול המשפחות שלנו וכולנו מתרגשים! מי שטרם התנדבו לתפקיד כלשהו מוזמנים להיכנס לרשימה שנשלחה בוואטסאפ – יש צורך בעוד כמה מתנדבים, בעיקר לארוחת הערב!

2. מעדכנים שלשכבת הבוגרים הצטרפה השבוע גיא, משלבת של אחד הילדים בשכבה, ואנחנו זכינו בעוד דמות חינוכית הדוברת את שפת וערכי הגן.

**שבת מנוחה!**

**אחינועם, עומרי וכל צוות גן ילדי הטבע הדמוקרטי**

## **שכבת הצעירים**

לאחר שבשבוע שעבר נסענו לירושלים וביקרנו בשוק, השבוע התחלנו לחשוב איך הירקות והפירות מגיעים אלינו.

בבית אנחנו אוכלים פירות וירקות? כן! איך הם מגיעים אלינו הביתה? אבא קונה בסופר! אנחנו קונים אצל הירקן! ענו הילדימות. ואיך הירקות והפירות מגיעים לסופר או לירקן? "במשאית! בטרקטור!". ומאיפה המשאית אוספת אותם? משדות, ממטעים. איך הירקות והפירות צומחים? חשבנו על פירות ההדר שצומחים על העצים ועל התפוח שנפל מראש העץ. דמיינו שאנחנו מנסים לקטוף אותם – התמתחנו למעלה-למעלה וניסינו לקטוף. חשבנו, איך נקטוף משהו שגבוה מאיתנו בהרבה? "אפשר להביא סולם!", אמר אחד הילדימות.

דברים אחרים צומחים נמוך יותר: אחת החברימות סיפרה שקטפה תותים, וזה היה צמח נמוך על האדמה. השבוע החלו גם העגבניות בשיח העגבניות שלנו לבצבץ. מדי בוקר אנחנו מגיעים וסופרים אותן (ביום רביעי היו 5 – מעניין כמה יהיו כשנחזור בראשון!). אנחנו בוחנים איך שיח העגבניות שלנו עולה וצומח מתוך האדמה, ונזכרים בשיר שאנחנו אוהבים לשיר: "[איך צומח עשב](https://youtu.be/Y6zLCtrRVUY)?".

ואיפה האבטיח צומח? לא על עץ ולא על שיח – באדמה!

דקלמנו לנו:

> אֲבַטִּיחַ, אֲבַטִּיחַ
>
> לֹא עַל עֵץ וְלֹא עַל שִׂיחַ;
>
> עַל הָאָרֶץ הוּא גָּדֵל
>
> גַּם בַּשֶּׁמֶשׁ גַּם בַּצֵּל.

השבוע נהנינו מהאבטיח הקפוא הראשון של העונה – בימים החמים אנחנו מוצאים כל מיני דרכים לצנן את עצמנו! אחת היא לאכול פירות שראובנה הקפיאה לנו – אנחנו יושבים בהפסקת המים ומלקלקים את "ארטיק האבטיח" שלנו בהנאה. שמנו לב שהאבטיח מלא במים, וגם הוא מרווה אותנו! אנחנו כמובן מקפידים לשתות הרבה מים, משחקים הרבה במים ומפעילים את הטפטפות בחצר שלנו כדי קצת להירטב ולהתקרר.

מי עוד צריך לשתות מים? הצמחים בחצר שלנו! כשאנחנו מסיימים לשחק בשולחן המים, אנחנו משתמשים במים שנותרו כדי להשקות את האדניות שלנו, וכמובן את העגבניות, בתקווה שייצאו לנו עסיסיות וטעימות.

**שוק שבועות**

אחרי שבשבוע שעבר התחלנו לשחק ב"שוק", השבוע המשכנו לתרגל "עסקות חליפין" – למשל, אחד הילדימות רצה מאוד כוס שהייתה אצל ילד אחר. מה אפשר לעשות, חשבנו? הוא הציע את הכף הקטנה ששיחק בה לילד, והופ, השניים החליטו להחליף משחקים! כשלכל אחד יש משהו שהשני רוצה, אנחנו יכולים להחליף בקלות!

המשכנו לשחק בשוק גם במפגשים, והוספנו גם "סלים" למפגש. ניסינו להרים סלים דמיוניים על הכתפיים, הרגשנו את הגב קצת מתכופף כדי לתמוך במשקל. בחצר, ניסינו לסחוב קוביות גדולות וארגזים על הכתפיים כדי לתרגל את התנועה של "[סלינו על כתפינו](https://youtu.be/x_7NjEMK2io)".

ביום רביעי, כולם הביאו פירות וירקות שאוהבים מהבית (או מהירקן). את כולם אספנו אל דוכן שוק מקושט ועמוס כל טוב, וכל אחד מהילדימות עשה סיבוב ובחר לעצמו כמה ירקות ופירות לטנא האישי (ואת היתר נשנשנו במהלך היום!). הילדימות ניגשו מרוגשים לשולחן, התבוננו ולבסוף בחרו את מה שרצו, וכמובן הקפידו להשאיר גם מספיק ליתר החברימות.

בשבוע הבא נמשיך ליהנות מהקיץ עם שלל פעילויות מים ונמשיך ללמוד על הגוף שלנו. בינתיים נחכה לכולן ביום ראשון בגן – לא לשכוח סדינים נקיים ובקבוקי מים מלאים!

**כל צוות שכבת הצעירים: יגאל, הדר, נופר, רוני, מיכל, עדי, אליסה, תניה ואלמוג**



## **שכבת הבוגרים**

בהמשך לשבוע שעבר בו טיפסנו יחד על הרי ירושלים וחלקנו את המזון שלנו- הפירות הירקות, הלחם והמים. שאלנו...

מהיכן הגיעו אלינו הירקות, הפירות הלחם? 

מהשוק, מהסופר או מהירקניה השכונתית. 

איך הביאו אותם? הובלו ע״י משאיות 

מהיכן? משדות ומטעים 

מי קטף? חקלאים

איך המזון שלנו צומח? ומה הוא צריך? מים, אדמה ושמש

הקשבנו לשירים [איך צומח עשב](https://youtu.be/Y6zLCtrRVUY) ו-[עץ חדש נולד](https://youtu.be/fxsINVc-Doc) ובעזרתם צמחנו, שתלנו ויצרנו כיתה פורחת. 

**חג השבועות חג המים**

הימים חמים והשימוש במים גדל בגן בין אם זה בנפסקות מים מרובות, עבודה על אחריות מילוי הבקבוק שלי, ארגז החול הבוצי, שולחנות מים וכמובן טפטפות שמרעננות אותנו כמו גשם קל ביום חם.

מי עוד זקוק למים בחצר? האבוקדואים שלנו, הגינה הקטנה. עם איזה מים אנחנו משקים אותם? בסיום הפעילויות שלנו השתמשנו במים להשקיה כדי למנוע בזבוז מיותר. 

* אז איך קשור חג השבועות למים? 

לחג השבועות יש עוד כמה שמות שאולי הם יתנו לנו רמז לקשר בין החג למים..

*חג הקציר*- התקופה בו מסתיימת עונת הקציר. מה שמסמל לנו שהחיטה והשעורה גדלו וצמחו ואפשר לקצור אותם..

*חג ביכורים*- הפירות והירקות הראשונים של השנה.

* **מה האדמה צריכה כדי לתת לנו את כל הטוב הזה? מים, המון מים ושמש.**
* **מהיכן מגיעים המים? מהגשם!** 

הגשם ממלא את הבריכות הטבעיות- את הים, המעיינות והאגמים וכמובן את האדמה הסופגת כל טיפה לטובת הצמחים. מהיכן מגיעים המים אלינו אל בני האדם? מהברז. מצינורות ארוכים המגיעים מבורות מי גשם או מהכנרת שלנו.

* **מהם מי שתייה?**

מים בריאים ומתוקים שאנו יכולים לשתות.

כמות המים שלנו תלויה בכמות הגשם היורד בחורף לכן לא מבזבזים. 

בים התיכון יש המון המון מים, למה שפשוט לא נשתמש בהם? למי נכנסו מי ים לפה? האם הם טעימים? תרצו לשתות מהם? אלו לא מי שתיה הם מלוחים מאוד.

**סלינו על כתפינו- פעילות בתנועה** 

את תנועת האחיזה על הכתף או מעל הראש תירגלנו במהלך השבוע כששיחקנו בחצר הרמנו ציוד על הכתף ומעל הראש כך גם החזרנו בקבוקים ובדקנו איזה פירות אנו יכולים להרים גבוה ואיזה כבדים מידי. בפעילות זו חיזקנו את חגורת הכתפיים וגילינו עוד דרך שבה אפשר להרים חפצים. 

[סלינו על כתפינו - שיר ילדים לשבועות - שירי  ילדות ישראלית](https://youtu.be/x_7NjEMK2io)

**בצק ריחני** 

השבוע בחרנו להכניס את ריחות השוק גם לבצק שלנו בחרנו תבלינים שגם צובעים וגם מריחים… 

השבוע בחרנו קינמון וגילינו שזו היתה טעות - לכולן.ם היה חשק למאפה מתוק 😏

הילדימות הכינו בצק לבן והוסיפו לו קינמון. כמובן שטעמנו והרחנו לפני - בהתחלה קצת מתוק אבל אם לוקחים הרבה זה חריף! הצבע חום וצובע את הבצק בפסים יפים יפים.

**טרקטורים ובוץ מלוכלך נקי**

בתקופת חג השבועו הכלים הכבדים בשדות עובדים מאוד קשה ובסוף היום מלאים בבוץ ועשבים… גם בחצר יש טרקטורים כאלה שחופרים בארגז החול מעמיסים קציצות בוץ וסוללים שבילים הם מלוכלכים ממש. החלטנו לסיים פעילות חצר בניקיון אז מה עשינו(: 

בעזרת מברשת הברשנו את החול היבש שירד די מהר גם כגושים קטנים ויבשים שהיה כייף למעוך בין האצבעות. את הליכלוך העקשן ניקינו בעזרת מים ומברשת הילדימות הברישו שטפו ונהנו מפעילות מספקת ומועילה להם.ן ולכל חבריהם.ן בשכבה.   

לא לשכוח סדינים נקיים ובקבוקים מלאים ביום ראשון!

**צוות שכבת הבוגרים - אורטל, אורית, גבי, חוה, רוני, מייקי ונופר**