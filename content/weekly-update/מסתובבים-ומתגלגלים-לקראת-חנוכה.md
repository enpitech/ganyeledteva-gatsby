---
title: מסתובבים ומתגלגלים לקראת חנוכה
date: '2020-12-12T16:15:56+02:00'
---
**שבת שלום,**

השבוע יש לא מעט הודעות, אבל כולן חשובות :) 

\- **יום המחנכת**: לבקשת ההורים הוצבה באזור הסטרילי תיבה לאיסוף ברכות לצוות. אתם כמובן יכולים ומוזמנים לכתוב לכל מי שתבחרו- בצוות המצומצם או המורחב ובכלל. התיבה תשאר שם עד יום שני אחה"צ. בסוף יום שני אחלק לצוות את כל הברכות מכם. תודה על היוזמה המתוקה! מאוד מרגש אותנו לקבל את הברכות שלכם!

\- **בגדים, לכלוכים ומה שביניהם**: הקשבנו לבקשה שלכם, קיימנו דיון על נושא הבגדים והשמירה עליהם בישיבת הצוות שלנו. חשבנו על כמה דברים שיעזרו לדעתנו בפתרון הבעיה:

**חינוך**: נעודד את הילדימות לשים לב לצורת האכילה, המשחק והשימוש בחומרים. נדגיש כי הבגדים חשובים לנו ואנחנו רוצים לשמור על הציוד שלנו, ובמקביל נציע אפשרויות ודרכי פעולה שיתאימו. בנוסף, נעודד פעולות לבוש עצמאיות מסודרות, באיזור תחום ובסדר פעולות שיאפשר שמירה על הציוד. 

**חולצת יצירה**: נבקש מכם לשלוח חולצה ישנה שלכם (של מבוגרים) ועליה שם הילד/ה . החולצה תהיה מונחת במגירה של כל ילד/ה, בתחילת כל פעילות יצירה נוסיף לטקס את לבישת החולצה כסינר. זה יהפוך להיות חלק מההתארגנות לפעילות. מדי פעם נשלח לכם את חולצת היצירה לכביסה. 

**סרבלי חורף**: הזמנו סרבלים מניילון לחורף (נראים כמו חלפ''ס) אותם נוכל להלביש בזמן שארגז החול מלא בוץ או בימים חורפיים במיוחד, כדי לצמצם את מגע המים והבוץ בבגדים. 

אנחנו מקווים שבכך נצליח להפחית בלאי של הבגדים. חשוב להדגיש שאנחנו יכולים לעודד ולהציע אבל לא להכריח, וכי למרות כל אלו, עדיין סביר להניח שהבגדים ילכלכו, לא נוכל להמנע מכך לחלוטין. 

\- **קורונה**: אנחנו מרגישים ומבינים  כי לאחרונה יש עוד ועוד הידבקויות סביבנו וגלי התחלואה מתרוממים שוב. גם בגן שלנו היו מספר משפחות שנאלצו להכנס לבידוד, וגם כמה גנים באזור שנסגרו עקב הדבקה בגן. \
ניהול של מערכת שכזו בתנאים שכאלה הוא אתגר מורכב ביותר. אנחנו מצידנו עושים כל שביכולתנו ומקפידים על כל הכללים ומרגישים שגם אתם מתנהלים באחריות רבה, ובשקיפות מלאה. אנחנו מבקשים למקד את תשומת הלב שלכם שוב, להקפדה יתרה על כללי המפתח: הפקדה על מסיכות על הפה והאף, שמירה על ריחוק ובידודים לפי צורך. כמובן שכל ילד/ה / הורה/ מחנכת שיש להם כל סימפטום שהוא - אינם מגיעים לגן. המשיכו לסייע במאמץ המשותף לשמור על הגן שלנו.

**\- ביום ראשון הקרוב (מחר) - הגן בחופש חנוכה.**

\- **מסיבות חנוכה**: מזכירים שהשנה מסיבות חנוכה שלנו יתקיימו בזום, כמסיבה אינטרקטיבית. 

הכנו לכם פעילות קלות לביצוע , ואנחנו גם ננחה אתכם תוך כדי - מייל הסבר מפורט יישלח אליכם לקראת המסיבה. בינתיים יש לנו שתי בקשות מכם:

* נשמח אם תוכלו בתוך תיקי הילדים להניח תיק בד ביום שני, אותו נמלא בציוד הדרוש לפעילויות המסיבה בבית.
* ממליצות בחום לפנות לכם את הזמן והבית במועד המסיבה שלכם, כך שתוכלו להשתתף, שני ההורים, יחד עם הילדימות במסיבה וליהנות מפעילות משותפת ללא הפרעות. תזדקקו למרחב נוח, מחשב ומסך גדול לחוויה מיטבית.

**ביום רביעי יתקיימו מסיבות בוגרים:  הבוגרים יסיימו בשעה 16:00 ביום זה (צעירים כרגיל) **

**ביום חמישי ייערכו מסיבות צעירים:  הצעירים יסיימו בשעה 16:00 (בוגרים כרגיל)**

* לצערנו בתחילת השבוע אלינור לא חשה בטוב, לאחר בדיקות היא התבקשה להכנס לשמירת הריון ולכן אנחנו נפרדים ממנה מוקדם מהמתוכנן. בדיוק התחלנו לגייס מחנכת נוספת לשכבה שתחליף את אלינור, אבל היציאה מוקדמת לחופשה קרתה לפני שהספקנו לשלב מישהי. אנחנו נמצאים כרגע בתהליכי גיוס, בנתיים, אנחנו שומרים על אותו יחס בשכבה: במקום אלינור נמצאות בשכבה רבקה ( ממלאת מקום שמוסיפה ימים), וחן קורן. כשנסיים את תהליך הגיוס נעדכן אתכם בכל המידע. ביניים,  אנחנו נשארים עם 4 המחנכות הקבועות והמדהימות: גבי, חוה, חולוד, ענתי. על הדרך אנחנו מזכירים שבמידה ואתם מכירים א.נשים ראויים עם נסיון בחינוך- מוזמנימות להפנות אלינו (בשנה שעברה גייסנו חברת צוות מעולה שהגיעה דרך אחת האמהות בגן)

**חג אורים שמח!**

**אחינועם וכל צוות גן ילדי הטבע הדמוקרטי**

## שכבת הצעירים

שכבת הצעירים המדהימה שלנו עברה שבוע מלא סיבובים ועיגולים, פגשנו חבר חדש במפגש, חבר בעל רגל אחת, והכרנו חיה מיוחדת שאוהבת לעמוד על רגל אחת! הקבוצות שלנו נראות היום כבר הרבה יותר מגובשות ומאוחדות. הילדימות נכנסים בביטחון מלא לגן, שולטים בטקסים הקבועים בסדר היום שלנו, יוצרים חברויות ומשחקים משותפים ומפתחים יותר ויותר את השפה שלהם!

זה הזמן להמשיך להתקדם, לפרוח ולצמוח יחד וגם כל אחד לבד בתהליכים האישיים שכל אחד ואחת מהילדים עוברים. אנחנו לומדים להתנהל כקבוצה, לבצע משימות ביחד, להביע את עצמנו בדרכי נועם ובעזרת מילים ובעיקר איך לבקש: איך לבקש משחק, איך לבקש תוספת של מזון, איך לבקש עזרה, איך לבקש להצטרף לפעילות כלשהי. לאט לאט, מיומנויות אלה עוזרות לנו בפתרון בעיות והיום שלנו נהיה הרבה יותר נעים ורגוע, מה שמפנה אותנו ללמידה חדשה.

[**סביבון סוב סוב סוב**](https://www.youtube.com/watch?v=1cB4HtK5JYE)

במפגשים השבוע הכרנו חבר חדש, חבר שמסתובב ולא מסתחרר, שיש לו רק רגל אחת והיא הציר שלו! החבר שלנו יכול להיות מקושט בהמון צבעים! גיליתם מי זה? הסביבון כמובן! 

איך הסביבון מסתובב? יש לו רגל אחת, רגל ציר. מי יכול להסתובב כמו סביבון? אנייי!!! אבל איך נעשה זאת? התיישבנו על השטיח שעזר לנו להחליק, והרמנו את הרגליים גבוה-גבוה וכמובן תמכנו עם הידיים כדי לא ליפול! , הטוסיק הוא הציר שלנו ועם הידיים נניע ונתמוך בגוף.ֿ הכרנו את השיר "[סביבון שובבון](https://www.youtube.com/watch?v=AN3NAyGpRaI)" וכשהסביבון הסתובב גם החברימות הסתובבו, כשהסביבון הסתתר גם החברימות הסתתרו. יש חברימות שאפילו הצליחו להסתובב על רגל אחת ממש כמו הסביבון!

מי עוד עומדת על רגל אחת? הרגליים שלה ארוכות מאוד המקור שלה גם הוא ארוך, צבעיה הם שחור ולבן - זיהיתם?

החסידה!

הכרנו את השיר ״[חסידה](https://www.youtube.com/watch?v=SAFL_CJC_pY)" (תנועהחיה) והראינו לכולם כיצד אנחנו מצליחים לעמוד על רגל אחת מבלי אפילו להתנדנד! זה היה קשה להאמין אבל החברימות האלופים שלנו הצליחו ובגדול! נתמכנו בקיר והרמנו רגל אחת גבוה גבוה, פעם קדימה ופעם אחרונה! ניסינו גם בלי להיתמך בקיר, זה היה הרבה יותר קשה אבל ניסינו כמו אלופים!

בהמשך לשיח על סיבובים וסביבונים פרשנו דף גדול בכיתה, התזנו על הדף צבעי גואש ופיזרנו עליו מכוניות. הסענו את המכוניות וראינו את הגלגלים נצבעים וצובעים את הדף בצורות שונות. חלק מהגלגלים היו חלקים חלק היו מחוספסים וחלק היו עם חורים, אחד הילדימות מנה לנו את סוגי המכוניות, ואחרים צבעו חניה והחנו בה את המכוניות והטרקטורים! 

**הגשת חומרים**

השבוע בפעילות פגשנו את מנקה המקטרות ואת החרוזים! מה עושים איתם?

מנקה המקטרות היה מחובר לחרוז והחברימות השחילו מעליו עוד ועוד חרוזים עד שנהיה לנו נחש ארוך ביד, או שרשרת למי שרצה. יש מי שאמרו גם שעשו דינוזאור או סל פירות וירקות! הדמיון שלנו עובד נהדר כשאנחנו משחררים אותו!

**מה קורה כשהחצר ריקה?**

בשבועיים האחרונים גילינו את נפלאותיה של חצר ריקה ממשחקים. כשהגענו בבוקר לא תמיד היה ברור האם החורף כבר כאן או שהוא רק קופץ לביקור קצר. היינו מוכנים לכל תרחיש אפשרי ובימי הגשם הסתרנו משחקים וג'ימבורי בבתים וכיסינו את ארגז החול. החצר נותרה ערומה ממשחקים, ופתאום גילינו כמה היא יכולה להיות מרווחת! מתברר שאנחנו מסתדרים נהדר בלי צעצועי חצר, ומגלים המון פעילויות ומשחקים חדשים! שמענו שירים, הפכנו את החצר לשוק לוינסקי ויצאנו לקניות עם השיר ״אצא לי השוקה״. רצנו מתחנה לתחנה ותפסנו קרני שמש כשרצינו להתחמם. גם הצללים שלנו הפכו למשחק: הצל של מי אני? והחברימות ניסו לנחש כל פעם את הצל של מה/ מי הם ראו!

**יום הולדת חגיגה נחמדת**

השבוע חגגנו לדינדין הקסום ולעומר מלאת הסטייל יום הולדת בגן. החגיגות היו מלאות שמחה וקפיצות והקאפקייקס היו טעימים במיוחד. טעמנו תפוח אדום, שזיפים ועוד המון דברים טעימים - תודה רבה לחוגגים האהובים ומזל טוב!

מחר יום ראשון - חופש חנוכה בגן, אבל נחכה לכן ביום שני בבוקר כרגיל! לא לשכוח סדינים רעננים ובקבוקי מים מלאים!

**צוות שכבת הצעירים - חולוד, גבי, חווה, ענת ורבקה**

## שכבת הבוגרים

הי לכל משפחות הבוגרים שלנו! שבוע של הכנות לחנוכה עבר עלינו, והמשכנו לדבר על סימני החג - חג האור וחג הסביבונים. סיבובים ונרות העסיקו אותנו רבות השבוע, וכמובן נמשיך את הלמידה עליהם גם בשבוע הקרוב!

**כמה הודעות לפני שנפרט: **

* אמנם אנחנו בדצמבר, אך מזג האוויר סתווי ומבלבל עדיין. גם אנחנו וגם הילדימות מגיעים בבוקר עטופים בשכבות רבות, אך במהלך היום משילים אותן כשמתחמם. אנא מכם, עזרו לנו לשמור על בגדי הילדימות, ורשמו שמות על כל הסווטשירטים והמעילים (ובכלל עדיף על כל פריטי הלבוש, החיתולים והבקבוקים).
* חיתולי פול-אפ: מזכירים שמוטב לא להביא את הילדים בחיתולי פול-אפ. מדובר בחיתולים שבכדי ללבשם הילדימות צריכים להוריד לגמרי מכנסיים ותחתונים, ועבור הילדימות הם קשים להורדה עצמאית, מה שדורש מהם להתפשט פעם נוספת בעת הורדתם, או לבקש עזרה ממחנכת. אנחנו מנסות לעודד ילדימות, בייחוד בשלבי גמילה, לעצמאות בתחום השירותים, וחיתולי הפול-אפ פוגעים בעצמאות זו.
* כפי שנכתב במייל ימי ההולדת שנשלח לפני זמן מה, אנו זקוקות למתנדב/ת מכל קבוצה שיהיו אחראים/ות לאיסוף תשלום מתנת יום ההולדת של הגן. מי שמוכנים לקחת על עצמם זאת, מוזמנים לפנות למיכל ולאורטל לפרטים נוספים.
* תיקי ספריה: מזכירות שלצורך הכנת תיקי ספריה אישיים לילדימות, אנו זקוקים לחולצת טי מכל משפחה - מדובר בחולצה שאינה בשימוש כבר, עדיף במידות ילדים או נשים. באזור הסטרילי נמצא ארגז שחור שנועד לאיסוף החולצות.
* נוהל יום ראשון - הפעם ביום שני! לא לשכוח בקבוקים מלאים וסדינים נקיים, ומי שטרם הביאו מגבונים לדצמבר, אנא לא לשכוח להביא חבילה אחת עם שם. באזור הסטרילי יחכה לכם גם ארגז לשם כך.

**ועכשיו בחזרה לשבוע שהיה:**

# סובב לו הסביבון

השבוע גילינו כמה מרגש יכול להיות סביבון: הוא מסתובב ומסתובב, התנועה שלו מושכת אותנו לגעת בו, אך כשאנו נוגעים תנועת הסיבוב עוצרת והא נופל. מדוע? לסביבון יש נקודה אחת הנוגעת בריצפה - ציר עליו נע הסביבון. מי יכול לנסות להיות סביבון? תרגלנו עמידה על רגל אחת - חלקנו נעזרו בקיר וחלקנו התמודדו עם שיווי המשקל, משימה לא פשוטה.

מה קורה כשאנו יושבים על הטוסיק? הטוסיק יהיה הציר שלנו, את הרגליים נרים גבוה ובעזרת הידיים נסתובב ממש כמו סביבון. שמנו לב שבכיתה התנועה מהירה וחלקה ובחצר או על שטיח התנועה איטית ונתקעת. ואיך עוד אפשר להסתובב? בגלגול! תירגלנו גם גילגולי מזרן: ברכיים כפופות, ראש על המזרן רגליים דוחפות והופ! גילגול! היה מצחיק ומהנה.

במהלך השבוע הקשבנו ל[שירי סביבונים](https://www.youtube.com/watch?v=r7cYEspgl-4) וניסינו להבין לבד מתי הגוף שלנו צריך שנחליף כיוון כדי לא להסתחרר מדי.

מה עוד אנחנו מכירים שמסתובב? גלגלים! גם הגלגלים מסתובבים על ציר, כמו הסביבון. התבוננו בתנועה של הגלגלים, סובבנו אותם, ולבסוף, ניסינו לצייר איתם! לכיתה הכנסנו ערמת דפים גדולה וכבדה הילדימות ניסו נחש כמה דפים יש שם. את הדף התחלנו לפרוש ממש כמו שפורשים שמיכה. התחלנו לפתוח את הקיפולים וגילינו שזה דף אחד ענק! פתחנו ופתחנו עד שכיסינו את כל רצפת הכיתה.

את גלגלי המכוניות טבלנו בצבעים, והנענו והסענו אותן על הדף. התבוננו בפסים השונים שיצרה כל מכונית, ושלחנו את המכוניות מזה אל זו. ומה בסוף? התבוננו על עצמנו וראינו שאפילו שהשתדלנו להיזהר, חלקנו נמרחנו קצת בצבעי ידיים. את הידיים הצמדנו לדף וראינו איך נוצרת טביעת יד שלנו על הדף, ובמקביל, היד קצת מתנקה מהצבע. לבסוף שטפנו ידיים, לקחנו סמרטוטים וניקינו מקומות מסביב לדף בהם המכוניות קצת התגלגלו מהדף וצבעו את הרצפה. 

# נרות מכל הסוגים

השבוע היה עמוס בחגיגות יום הולדת. מזל טוב לעומר פפר ולאמרי והילל המתוקים שלנו. היה כל כך כיף לחגוג אתכם! גולת הכותרת של חגיגת יום ההולדת היא תמיד בסופו של דבר העוגה (או הקאפקייק במקרה שלנו), שכמובן מעוטרת בנרות צבעוניים. את נרות יום ההולדת אנחנו מדליקים לזמן קצר בלבד ומיד מכבים בנשיפה חזקה.

ומה לגבי נרות החנוכה? אותם נותיר דולקים, ונוכל להתבונן בלהבה שלהם ובשעווה הנמסה לאיטה ומתגלגלת במורד הנר. מדוע נרות יום הולדת אנחנו מכבים, ונרות חנוכה לא, שאלנו? נרות יום הולדת אנחנו מכבים כי אנחנו רוצים לאכול את העוגה, הילדימות השיבו. אנחנו לא רוצים שהנר יטפטף שעווה על העוגה. וגם כי כשמכבים נרות, מגשימים משאלות (:

ונרות חנוכה? הם אמורים להאיר לנו את החושך, ענו הילדימות. השבוע נמשיך בשיח על הנרות, ונגלה עוד סיבות בגללן איננו מכבים את נרות החנוכה.

** אריק אינשטיין**

החודש צויין יום מותו של אריק אינשטיין, שבמשך שנים השפיע על כולנו באמצעות המוסיקה שלו. השירים שלו הם חלק מהיום יום שלנו. את השבוע פתחנו בברכת בוקר טוב של [אדון שוקו](https://www.youtube.com/watch?v=4Ij1CaPrQio), עלינו לאוטובוס ופגשנו ב[גברת עם סלים](https://www.youtube.com/watch?v=tYuYrmTkgOI), [כופפנו קצת בננות](https://www.youtube.com/watch?v=UrnxJrmHRWY) וסיימנו את השבוע עם [שבת בבוקר](https://www.youtube.com/watch?v=MGAjlqg5URg). התחלנו לדבר על אנשימות שכותבים מילים לשירים ולא רק לסיפורים, ומלחינים מנגינות.

**מחכים לשבוע נוסף של חגיגות חנוכה, וכמובן למסיבת הזום שלנו ביום רביעי!**

**צוות שכבת הבוגרים - אורטל, תמר, רוני, שיר, ימית ומיכל**
