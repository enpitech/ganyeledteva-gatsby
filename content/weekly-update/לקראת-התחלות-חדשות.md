---
title: לקראת התחלות חדשות
date: 2023-08-07T06:31:30.081Z
---
היי לכל המשפחות שלנו,

זהו העדכון האחרון שלנו לשנה - 

היום נפרדנו משכבת הבוגרים שלנו בחיבוק ובדמעה - נתגעגע אליכם כל כך. חשוב לנו שתדעו שהדלת שלנו תמיד פתוחה לכם, הגן תמיד ישאר הבית שלכם, ואנחנו נשמח מאוד שתשמרו על קשר. ספרו לנו איך עובר החופש, ואיך התחילה השנה החדשה. 

שכבת הצעירים יוצאת להפוגה קלה, ותחזור בתור שכבת בוגרים! קשה להאמין שהתחלנו את השנה כל כך פיצפונים ואנחנו מסיימים אותה כבר ילדימות בוגרים אחראיים ועצמאיים. 

זו הזדמנות להגיד תודה לכם ההורימות על שאתם תמיד תומכים, ומפרגנים לנו ומשתפים איתנו פעולה. זכינו לעבוד עם קבוצת הורימות מאפשרת כל כך, ואנחנו מעריכות את זה מאוד. דעו שהקשר הטוב שלנו איפשר לנו לעשות את הטוב ביותר עבור הילדימות. 

לקראת סיום השנה נרצה גם להגיד תודה ענקית ומיוחדת לצוות היקרות שלנו,

בתקופה שבה תחום החינוך בקריסה שהולכת ומחריפה אני מודה באופן אישי כל בוקר על הזכות לעבוד עם מחנכות מופלאות כל כך. 

**צוות הצעירות**: מיכל, המנצחת על המקהלה, יגאל, שלקח את הובלת הקבוצה הוורודה באהבה והרתמות גדולה, שגיא, שהניחה יסודות חשובים כל כך בחצי הראשון של השנה, נופר שהוסיפה כל כך הרבה משחק יציבות ובטחון לשכבה, אלמוג, שהצטרפה רק באמצע הדרך אבל מיד התאהבו בה כולם, עדי, ששמחה את כולנו עם השירים והשמחה המתפרצת ממנה, נועה, שצטרפה אלינו לקראת הסוף ומיד הפכה למחנכת רגישה ומרגישה בשכבה, להדר, שהוסיפה רגישות ועניין, ולתניה, שהביאה איתה נועם חיוך והרבה אהבה. 

**צוות הבוגרות**: אורטל ראשת הלהקה, גבי, שמביאה את הצחוק והחיוביות שלה, חוה, שתמיד נמצאת בכל מקום ויודעת הכל, מייקי, שהביא צבעוניות ועניין, רוני,שתיבלה במגניבות שלה, אורית שעזרה לכולנו והיתה לאויר לנשימה בשבילנו, אופיר שהביאה איתה רוגע ושלווה. 

**הילה**, שחזרה לתגבר את הצוות ולעזור בניהול המשרד שרק הנוכחות שלך מביאה איתה בטחון לכולנו. 

**ראובנה שלנו**, מלכת המטבח, שמעבר למטעמים המפנקים, היא גם הפסיכולוגית של הצוות, שתמיד מקשיבה לנו ויודעת לדאוג לנו כשהימים קצת קשוחים. 

וכמובן, ל**עומרי, קפטן הגן**, שהצטרף לפני שנה אבל זה מרגיש כאילו תמיד היה כאן, תודה על שידך בכל, על הלמידה המהירה והחיבור לכלל הילדימות והצוות, על ההתגייסות שלך בכל תחום מקטן ועד גדול, על שהרמת על כתפיך הרחבות את הארגון שלנו בדרך כל כך מעוררת התפעלות. 

תודה לצוות שלנו כל אחת בנפרד וכולכן יחד על מקצועיות , השראה, וכיף גדול. 

מסיימות את השנה ה14 שלנו עם התרגשות גדולה, כאילו זאת הפעם הראשונה. 

באהבה עמוקה, 

אחינועם

 

## **שכבת הצעירים**

היום סיימנו בהתרגשות רבה את השנה שלנו – עבור כל השכבה, השנה הראשונה שלנו בגן ילדי הטבע, ועבור הרבה ילדימות השנה הראשונה אי פעם בגן כלשהו. הם הגיעו גורים קטנים, רובם ממלמלים, חלקם עוד זוחלים, ויצאו ילדימות עצמאיים ודעתניים, שיכולים למצוא כל מקום בגן, לזהות כל תיק, סנדל ובקבוק בשכבה, ואפילו את רוב המוצצים :)

נהנינו לחקור ולגלות איתם את העולם, להתרגש יחד מהפתעה שצמחה בחצר, מפרפר מעופף, מחתול שהולך על הגג, מג'וק זריז שטייל ברחבי הגן או נמלים שבאו לבדוק אם כיף בארגז החול שלנו (לא, לא היה להן כיף מתברר...), ממשאית גרר שהביאה אוטו למוסך או מטוס שהופיע בשמים.

**סלט חברימות**

בשבוע האחרון של השנה אנחנו מנסות פשוט ליהנות מהילדימות – נפרדנו מחלק מהצוות והילדימות היום, ורצינו לנצל את השבוע לעוד התרפקות אחרונה על השנה שהייתה. בוגרימות רצו ביקור אחרון בחצר הצעירים בטרם יעברו לגן חדש, וגם הצוות קצת התחלף כדי להספיק להיות קצת יחד.

המשכנו השבוע בהתנסות שלנו בחללי הבוגרים לקראת השנה הבאה. נכנסנו לכיתה הצהובה וחקרנו אותה. קבוצה של בוגרימות הסבירה לנו את הכללים של הכיתה: כשהמטבח פונה לקיר, זה אומר שהוא סגור, וכשהוא פונה לכיתה – אפשר לשחק בו. אפשר להוציא משחק או שניים, אבל לפני שנוציא שלישי, נחזיר את המשחק למקום. וכשנשמע את השיר “[HELP](https://www.youtube.com/watch?v=2Q_ZzBGPdqE)!” מיד נתחיל לסדר בצוותא את הכיתה. גם בכיתה הכחולה בילינו זמן עם הבוגרימות וראינו איך הם משחקים, מסדרים ושוב משחקים. למדנו להכיר את המשחקים של כל כיתה ואת המיקומים שלהן. וכמובן בילינו הרבה בחצר הבוגרים – מכרנו גלידה בדוכן, נכנסנו לבית העץ הגדול, חקרנו את משחקי החול בארגז החול, וחלקנו גם אכלנו ארוחת בוקר כמו הבוגרים: עמדנו בתור לקבל את הצלחת שלנו, בחרנו מה יניחו לנו בצלחת, בחרנו מקום והתיישבנו! זה היה ממש כיף! לבסוף התיישבנו עם החברימות הבוגרים להפסקת מים משותפת ונהנינו לרגע מהמנוחה.

אנחנו כבר ממש מחכים להיות השכבה הבוגרת!

בינתיים, שיהיה קיץ נעים ומהנה, ניפגש שוב בספטמבר!

**צוות שכבת הצעירים: יגאל, מיכל, עדי, נופר, הדר, אלמוג, תניה ונועה**

## **שכבת הבוגרים**

איך אוכל לסכם שנה של יצירה, הכרות שלי עם גופי רוחי והסביבה שלי? שאלנו המון שאלות: מהם רגשות ולמה זה טוב לבכות? כמה דברים אני עושה בעצמי, כמה דברים יש לי עוד ללמוד… העולם מלא הפתעות ואנחנו מסכמות תקופה של קסם. הגיעו אלינו גורי וגורות אדם מהזן המיוחד ביותר ויחד למדנו להבין איך העולם עובד. בתוך בועה קסומה תחת ידיים מלטפות ומובילות, דרך שיח והכרה ברצון שלי וביכולות שלי, ועם לב ענק שיכול להכניס מיליון לבבות פנימה ולתת להם לפרוח ולעוף לכל מקום שרק ירצו. 

ועכשיו זמן פרידה וכמו בכל רגע בגן הקסום שלנו הילדימות משתפים את דעתם.ן.

**שיח של פרידה**

ממה אנו נפרדות? מהארגזים שבחצר, מבית העץ, מללכת במסדרון, מלהיות הקאבוס (הקרון המאסף) ברכבת, מלהיות עוזרים ועוזרות למחנכות, לומר לילדימות מה לעשות, לסדר את הנעליים בזוגות והתיקים תלויים ישר על הקירות. 

ממה אנו נפרדות? מציחקוק באמצע מפגש בין שני חברימות רחוקים, מסיפור שלא נגמר גם כשהחברימות כבר לא מקשיבים, מזמן של חומר שבו אני לבד מול המצאות וגילויים. 

ממה אנו נפרדות? למידה מדהימה, מקבוצה של ילדימות שמילאו אותנו בהמון גאווה.

מה אנו משאירות? זכרונות מצחיקים מתוקים מבהילים ומשמחים, תמונות ומילים של ילדימות רכים. 

**שבוע של סלט ילדימות קסום**

השבוע העמקנו בטיילת (:

טיילנו לחצר הצעירים וחברימות מהצעירים באו לבקר אותנו בכיתות ובחצרות… היה סלט מרהיב ובלאגן ילדימות מצחיק שבעיקר המחיש לנו את העובדה שגדלו פה ילדימות מדהימים ומדהימות שמתהלכים בחללי הגן באופן עצמאי ובוגר יודעים ויודעות לתקשר על כל צוות המחנכות.

**פעילות קיץ שכיף לנסות גם בבית**

כל כך כל כך חם, אנחנו כל פעם מחפשים איך נוכל להצטנן! 

השבוע אפילו הצטננו דרך הגואש שאנחנו כל כך אוהבים :) 

אז… איך נכין ארטיק - שלא אוכלים כמובן - מגואש? 

לכיתה הכנסנו 

•כוס קטנה 

•צבעים שאהבנו 

•מקל ארטיק 

מזגנו את הצבעים לכוס (עשינו כל מיני דוגמאות מגניבות כמו פסים או נקודות) 

ולבסוף שלחנו אותם לנוח לילה במקפיא. 

למחרת שאלנו את הילדימות אם הם זוכרים את הארטיקים מאתמול? כולם ענו בהתלהבות שכן!

אחרי שסיכמנו שזה לא ארטיק אמיתי ולכן אי אפשר לאכול אותו (חשוב), הבאנו את הארטיקים מהמקפיא במטבח. הרגשנו כמה הם קפואים, חילצנו אותם מהכוסות, והתחלנו לצבוע.

מזמינות גם אתכם לנסות את זה בקיץ - פעילות כיפית ומצננת ליום יצירה חם ומהנה בבית!

שיהיה קיץ מלא הרפתקאות וטיולים, נתראה בגן בספטמבר מי שממשיכים, ושיהיה כיף ומוצלח לכל מי שממשיכים לגנים אחרים או ערים אחרות :)

**צוות שכבת הבוגרים - אורטל, אורית, גבי, חוה, רוני ומייקי**