---
title: עדכון של התחלות חדשות
date: '2020-09-05T14:13:50+03:00'
---
**שבת שלום!**

השבוע התחלנו את השנה החדשה שלנו בגן, ועימה מגיע כמובן עדכון שבועי ראשון.

**מהו בעצם העדכון השבועי?**

זהו בעצם ניוזלטר שבו אנו מספרים לכם על פעילותנו בגן מדי שבוע. העדכון מחולק לשלושה חלקים: הראשון, הודעות מאחינועם שרלוונטיות לכלל ההורימות; השני והשלישי – מה עשינו השבוע בכל שכבה (צעירים ובוגרים) בנפרד.

חשוב לקרוא את העדכון מדי שבוע קודם כל בשל ההודעות השוטפות המועברות אך ורק דרכו, וכמובן גם כדי לדעת מה קורה בגן, על מה אנחנו לומדים ומדברים, כיצד אנחנו מקיימים דיאלוג עם הילדימות בנושאים השונים, איך אנחנו מפתחים חשיבה מסועפת – במלים אחרות, איך נראית הפדגוגיה שלנו. קריאת העדכון בצורה שוטפת מאפשרת לכם להמשיך את השיח של הגן גם בבית, וללמוד על החוויות, הפעילויות והרגעים המרגשים שעברו על הילדימות ביום-יום שלהם בגן. קוראים אדוקים אף יבחינו בשלבי התפתחות וצמיחה, ויראו כיצד משבוע לשבוע אנחנו ומשדרגים את הפעילויות והשיח.

השבוע הכנו עבורכם עדכון קצרצר המתאר את הימים הראשונים שלנו בגן.

רציתי לנצל הזדמנות זו כדי להגיד לכולכם - משפחות ממשיכות ומשפחות מצטרפות - שהאמון שנתתם בו בימים הראשונים בלט, ואנחנו מאוד מודים לכם על כך. הימים הראשונים בגן נראו כמו חלום אוטופי, וברור לנו שגם לכם יש חלק בהצלחת הימים האלו. זו התחלה מדהימה לשנה החדשה שלנו, ואנחנו מקווים להמשיך בדרך הזו.

**איך נראים הימים הראשונים בגן שלנו ?**

את הימים הראשונים אנחנו משקיעים ביצירת אמון ובסיס חזק, כמובן למצטרפים שנמצאים בתהליך הסתגלות, אבל גם לבוגרים שלנו שהמשיכו לשנה נוספת. כלל המשפחות והילדימות נדרשים להסתגל למציאות חדשה, הכיתות מחולקות אחרת והמבנה נראה חדש, ולכן הפוקוס שלנו הוא ביסוס האמון ויצירת אוירה נעימה ונינוחה. 

**מה אנחנו עושים לשם כך?**

\-	נערכנו והתכוננו לימים אלו בחודש אוגוסט באמצעות סמינרים וישיבות ארוכות כדי להגיע מדוייקים ככל האפשר.

\-	לאורך כל חודש ספטמבר אנחנו צוות מתוגבר: בבוגרים נמצאות אורטל, מיכל, אלינור, ימית ונטע / רוני (מחנכות משלימות). בצעירים נמצאות גבי, חולוד, חוה, ניב, תמר, חן קורן, אחינועם וצחי. כך אנחנו יכולים להעניק יחס קרוב ומענה מהיר ומדויק לכל הצרכים שעולים בגן.

\-	בכל יום בצהרים מתקיימות ישיבות צוות לשתי השכבות. בישיבות אלו אנחנו מדברים על צרכים כיתתיים, צוותייים, וכמובן על הילדימות עצמם. אנחנו מדברות על כל ילד וילדה ומוודאות שאנחנו מצליחות להעניק לכולם את המענה הכי נכון לצרכיהם.

**הימים הראשונים עברו עלינו כמו פנטזיה:**

הילדימות הממשיכים בשכבת הבוגרים נכנסו לגן בדילוגים, וזה ריגש אותנו מאוד. זו המראה הכי טובה לתהליכים שעברנו כאן במשך שנה שעברה. הילדימות היו נינוחים שמחים ונרגשים, ואנחנו התבוננו נרגשות אף אנחנו באופן שבו חקרו את החידושים בגן ושמחו זה לקראת זו.

המשפחות המצטרפות גילו שיתוף פעולה מדהים, ואנחנו הצלחנו בשלב מוקדם משציפינו לקיים פרידות כמעט מכלל ההורים! הופתענו ממש לראות את הילדימות כבר בימים הראשונים מרגישים כאן בנוח, התרגשנו שהצלחנו לתת מענה ולהרגיע גם את הילדימות שהתקשו. אנחנו פותחים את השבוע החדש בהתרגשות רבה ועם המון אנרגיה ומוטיבציה לשמור על מצב הרוח הקיים!

והודעה טכנית קטנה:

\-	**ביטוח**: החל מיום ראשון ועד ליום חמישי 10.9.20 נבקש להעביר אלינו תשלום עבור השתתפות עצמית בביטוח. לידיעתכם, הגן והילדימות מבוטחים דרך חברת ביטוח המתמחה בגני ילדים -  חברת אשר לוי.

נבקש להעביר במעטפה עליה רשומים שמות הילד וההורים 120 ש"ח במזומן עבור כל ילד/ה. תוכלו להעביר את התשלום לצחי בבקרים. אנא הביאו את הסכום המדוייק.

**שבוע מוצלח ורגוע,**

**אחינועם וכל צוות גן ילדי הטבע הדמוקרטי **

## שכבת הצעירים

אולי יישמע לכם קצת מוזר שאנחנו כבר מתייחסים אלינו כשכבה, אבל האמת? הפתעתם אותנו, או ליתר דיוק - הילדימות הפתיעו אותנו!

אחרי שהות משותפת ביום שלישי, ולאחר ישיבת צוות ארוכה, הבנו כי רוב הילדימות מסוגלים להיפרד לפחות לפרידה קצרה מההורימות - ואכן כך קרה. כתוצאה מהכנה מקצועית ויסודית של הצוות, מוטיבציה גבוהה, ושיתוף פעולה מלא שלכם, כבר ביום חמישי רוב הילדימות פעלו כקבוצות קטנות שאכלו יחד ארוחת בוקר, ואפילו שרו כמה שירים ביחד.

היו אפילו רגעים שכמות המחנכות היתה "עודפת" כי היה כל כך רגוע - סימן מרגש עבורנו. אנחנו מרגישים שהתחלנו את השנה באופן הכי מוצלח שאפשר.

**אז במה נתמקד בשבוע החדש?**

השבוע אנחנו מתכוונים "להעלות הילוך".

אחרי שקיימנו 3 ישיבות צוות ארוכות (מאוד) בהן עברנו על כל ילד וילדה, הבנו שכבר עכשיו יש קשר של אמון עם רוב הילדימות, שאנחנו כבר הספקנו להכיר אותם די טוב (הרבה בזכות השאלונים המעולים שמילאתם עבורנו - אנחנו משתמשים בהם!), ולכן אנחנו יכולים להתחיל להאריך את השהות ולהציע עוד קצת פעילויות. 

**חילקנו את השכבה ל-3 שלבי הסתגלות, כשכל קבוצת הסתגלות פועלת בקצב אחר**:

* ילדימות שלהרגשתנו כבר מסוגלים להישאר בגן זמן ממושך יותר ואפילו להתחיל ניצנים של סדר יום.
* ילדימות שכבר מרגישים רגועים בגן, אבל אנחנו מרגישים שזקוקים לעוד מדרגה לבניית אמון עמוק יותר לפני שהות ארוכה יותר.
* ילדימות שזקוקים לעבודה פרטנית יותר בתחילה. 

כל משפחה קיבלה בחמישי מהקפטניות הודעה לגבי שעות ההגעה והאיסוף ביום ראשון, (ככל הנראה יום שני יראה דומה). ההודעות שקיבלתם הותאמו לכם אישית, ונשלחו אחרי מחשבה משותפת על מה מתאים לכל ילד/ה.

**איך יראו הימים הבאים?**

נשאף להאריך את הימים ככל שנוכל, אך קשה לדעת מראש מה יהיה קצב ההתקדמות. אם הכל ילך טוב, אנחנו שואפים שרוב הילדימות יסיימו את השבוע הזה כשהם כבר ישנים שנ"צ בגן ! 

הצוות הכין מגוון פעילויות כך שהילדימות יפגשו גירויים שיעניינו אותם. בנוסף, הכנו כבר רשימת שירים למפגשי בוקר קצרצרים. ככל שיתאפשר, אנחנו שואפים להתחיל לעבוד סביב סדר יום בסיסי ומרווח, אבל הוא גמיש ואנחנו נאפשר לכל הילדימות לנוע איפה שנוח להם. המטרה בסדר היום היא ליצור עוגנים כדי שתהיה תנועה זורמת בגן.

נשתדל לפנק בתמונות ככל שנספיק :)

לכל שאלה אתם מוזמנים לפנות לקפטניות שלנו, והן יענו לכן ברגע שיתפנו.

**שבוע רגוע ומוצלח, **

**באהבה,**

**צוות שכבת הצעירים**

## שכבת הבוגרים

וואו, העדכון הראשון של השכבה שלנו כבוגרים (טוב, של רוב השכבה)! אנחנו בוגרים השנה, וזה כבר ניכר! הילדימות מיהרו להיכנס לגן השנה, ובדילוגים ובריצה מייד ניגשו לחקור את המרחב החדש שגילו. הבוגרים הוותיקים נכנסו פתאום לחלק של הגן אותו לא ראו הרבה זמן, וגילו שהוא מאוד השתנה. הצעירים שהיו לבוגרים גילו אף הם כי הגן נראה אחרת "הגן החדש" כינו אותו חלק מהילדימות. גם החברימות מאוד השתנו: כבר השינוי ב"טייטל" – מצעירים לבוגרים, מילא אותם בגאווה, והעניק להם תחושת אחריות ועצמאות חדשה. בשבועות הקרובים, נעבוד על ביסוס ה"בגרות" שלנו, וכהרגלנו, נדבך אחר נדבך נלמד יכולות וכישורים חדשים.

את הימים הראשונים בילינו בהתרגלות לחללים החדשים ולחברימות החדשים-ישנים. הרבה זמן כבר לא שיחקנו עם הבוגרים, והנה פתאום, הופיעה לה קבוצה של ילדימות מוכרים בתוכנו. החברימות מאוד שמחו זה לקראת זו. הבוגרים הוותיקים לימדו אותנו לטפס על מתקן הטיפוס, הלוא הוא ה"איגלו" של השנה שעברה, ושמחים לעזור לצעירים יותר בפעולות בהן הם עדיין מתקשים. הבוגרים הטריים הזמינו אותם לשחק יחדיו ולרקוד בשירים ובמעגלים שלנו, והזכירו להם טקסים וריקודים נשכחים. גם בקרב הצעירים לשעבר עשינו "סלט חברים" קטן, שכלל ערבוב בין הצהובים והכחולים, ופתאום יכולנו לשחק גם עם החברימות מהקבוצה השנייה איתם לא שיחקנו המון זמן. זה היה ממש כיף, ואנחנו שמחות לבשר כי ראינו קשרים ישנים נולדים מחדש, וגם קשרים חדשים לגמרי מתחילים להיווצר!

לאט לאט, התחלנו גם לפגוש את הילדימות שחדשים לגמרי בגן שלנו – חלק מהזמן הם עוד היו עם ההורים שלהם בחצר, אבל לאט לאט התחילו אף הם להיפרד, ושמחנו לראות כיצד הם כבר נכנסים פנימה ולוקחים חלק גם בפעילויות בתוך הכיתות בצורה ממש עצמאית. החברימות הוותיקים שמחו להזמינם לשחק ולהצטרף אליהם בחקר החצר.

בשבוע הבא, הילדימות החדשים יצטרפו אלינו כבר לימים יותר ויותר ממושכים ולאט לאט יתחילו להשתלב בסדר היום שלנו, ואנחנו כשכבה נפעל לתת להם להרגיש בנוח ונכיר להם את השירים שלנו, המשחקים שלנו והטקסים שלנו.

**על חדש ומוכר**

רבות דיברנו על החלל החדש – חלקכם כבר סיירתם בו וראיתם את השינויים במו עיניכם. הילדימות ואנחנו עוד חוקרים ומגלים את הפוטנציאל העצום הגלום בו. הכיתות נעימות ומרווחות ומאפשרות לנו לקיים מספר מוקדי פעילות במקביל. בנוסף, חדר האמנות והספריה שלנו מספק לנו פינות לעבודה שקטה בחומרים ולעיון בספרים או סתם מנוחה.

החצר שלנו קלטה את מתקן הטיפוס שהוא נחלתה של שכבת הבוגרים, וזכתה גם בארגז חול עצום חדש, ובמקביל גם גן ירק שבשבועות הקרובים נתחיל לבלות בו יותר. הקוביות הגדולות והקטנות, מעץ וצבעוניות, משמשות למבנים יותר ויותר מתוחכמים.

אפילו השירותים לבשו פנים חדשות – לכל שכבה יש עכשיו חדר שירותים משלה, מה שהופך את החדר לעמוס פחות והרבה יותר שקט.

כל השינויים האלה – סלט חברים, שיפוץ הגן וגם מחנכת חדשה, רוני - גרמו לגן באמת להיראות קצת "חדש", אבל הילדימות התרגלו אליהם במהירות ובחדווה. לאט לאט, אנחנו מגלים עוד ועוד הפתעות ויתרונות, וזה תהליך ממש כיפי בשבילנו!

במקביל, יש גם דברים אהובים ומוכרים שלא השתנו – אורטל, מיכל, ימית ואלינור עדיין איתנו. סדר היום שלנו גם הוא בבסיסו נותר בינתיים דומה – עם הזמן נאחר אותו יותר בהתאם להיותנו גדולים ובוגרים יותר, אבל סדר הדברים לא משתנה. התפריט שלנו לא השתנה, והאוכל המוכר והאהוב חזר לככב בארוחות הבוקר והצהריים. כך, כשהילדימות ראו את האורז הלבן, הם ישר ידעו שמה שמסתתר מתחת למכסה השני הוא מרק העדשים הירוק הטעים.

בשבוע הקרוב נמשיך להתגבש מחדש כקבוצות ולהתרגל לחברימות החדשים ולכיתות שלנו.

**מצפות לכם ביום ראשון!**

**צוות שכבת הבוגרים**
