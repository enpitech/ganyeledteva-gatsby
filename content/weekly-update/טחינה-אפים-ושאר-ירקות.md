---
title: טחינה, אפים ושאר ירקות
date: 2021-12-17T11:19:58.438Z
---
היי הורימות, 

1. **חשוב חשוב חשוב** 

בעקבות המקרה הנורא שקרה בשבוע שעבר בקרית גת, בו ילדה נחנקה משרוך של בגד, נבקש ליישר קו ולחדד כי **חל איסור מוחלט להביא לגן בגדים עם שרוכים**. נבקש מכם להוציא אותם מראש. הצוות מונחה להוציא שרוכים אם מצאו.

בנוסף, למרות שהצוות שלנו באמת מדהימות, הוחלט יחד כי הצוות יהיה בגן ללא הטלפונים שלהן. רק הקפטניות יהיו עם הנייד למקרי חירום/דיווחים/עדכונים. כל זאת כמובן על מנת למזער את הסיכונים ולהגביר את העירנות שלנו.

בהזדמנות זו אנו מזכירות כי כלל הצוות שלנו עבר קורס עזרה ראשונה מקיף, וכי בגן אנחנו מחזיקות בארון עזרה ראשונה, לחצן מצוקה, וגם דפיברילטור ליתר בטחון. מקוות שלא נשתמש בכל אלו לעולם. 

אגב, יש המון סיכונים בסביבת הילדימות - בבית ומחוצה לו. אנחנו ממליצים בחום לעקוב אחרי [העמוד של ארגון בטרם](https://he-il.facebook.com/Beterem/) שעוסק בבטיחות בסביבת הילדימות. 

2. **סמינר צוות**: מזכירות כי בתאריך 13.1.21 יום חמישי הגן לא פועל לטובת יום סמינר והכשרת צוות. (מצויין כמובן בלוח חופשות ובלוח שנה שנמסרו לכם). 

3. **פורום הורים**: נשלח אליכן מייל בנושא פורום הורים - והפעם פליידייטס! ממליצות בחום להרשם! 

**שבת של מנוחה !**

**צוות גן ילדי הטבע הדמוקרטי**

## שכבת הצעירים

שבוע מצחיק ומהנה עבר על שכבת הצעירים. בזכות טקס בוקר חדש הילדימות שלנו נהיו מומחי פרצופים: פרצוף למלוח, חמוץ וחריף, וגם הוספנו לפעילות אהובה שמן והחלקנו איתו בצחוק חלקלק. רוצים לשמוע עוד?

מיד אחרי ההודעות:

* **נוהל יום א**': כרגיל, סדינים נקיים ובקבוקים מלאים!
* **גשם**: בימי גשם אנחנו משתדלים לנצל את ההפוגות בגשם כדי לצאת להתאוורר קצת ולחקור את החצר הרטובה. בימים אלה ממש כדאי לשלוח את הילדימות עם מעיל עמיד במים ומגפיים. כמובן שהמעיל והמגפיים מסורבלים ולא נוחים, לא נרצה להסתובב איתם בפנים. לכן הקפידו על שכבות בגדים מגוונות שאפשר לקלף כמו בצל. בנוסף,  אם הילדימות הגיעו עם מגפיים, הקפידו להכניס לתיק גם נעליים, שיוכלו להישאר חמימים ובטוחים. וכמובן שסט בגדים נוסף לא יזיק - לפעמים עד שהגיעו לגן הילדימות כבר זקוקים להחלפה :)

**טחינה, טחינה ועוד קצת טחינה**

החברימות האלופים שלנו קיבלו תפקיד חשוב מאוד בגן, הכנת הטחינה בבוקר. בגן שלנו אנחנו מאוד אוהבים טחינה, ואוכלים אותה כמעט עם הכל וכמעט בכל ארוחה. אנחנו אוהבים שהילדימות יודעים מאין מגיע האוכל שאנחנו מכניסים לפה, וממה הדברים עשויים, ואין כמו להכין בעצמנו בשביל ללמוד להכיר רכיבים וטעמים שונים.

סביב שולחן גדול החברימות יושבים ומניחים ידיים על הברכיים, למה אתם שואלים?

החברימות שלנו כבר ממש בוגרים ותכף נרצה להכין איתם עוד ועוד דברים ולהשתמש בעוד ועוד כלים. בינתיים יש לנו כף, כפית, מסחטה, כותש שום ומטרפה. בהמשך נתבונן גם במחנכות חותכות ירקות בסכין למשל, אבל בטרם נגיע לשלב זה, אנחנו רוצות לוודא שהחברימות קשובים לנו ולא מושיטים ידיים בפתאומיות לדברים על השולחן, כי הרי הבטיחות מעל לכל. דרך משחקיות אנו עוזרות לילדימות להיות קשובים ולשמור על הגוף שלהם.

![](/assets/pics/uploads/טחינה.jpeg)

אז איך הכנו טחינה? במגש גדול על השולחן מונחים לימון, מלח, טחינה גולמית, שום ומים.

הוספנו לקערה הרבה טחינה גולמית, וכמובן שקיבלנו גם טעימה מהטחינה. היא טעימה, אבל אנחנו אוהבים את הטחינה שלנו מתובלת! מה נוסיף? סחטנו את הלימון במסחטה, פרסנו את שאריות הקליפה וכולנו מצצנו קצת את הלימון - כך גילינו איך נראים פרצופים חמוצים! כתשנו את השום וטעמנו כל אחד פירור קטן של שום, והרגשנו את החריפות שלנו. הוספנו לנו מלח, וכמובן טעמנו כמה גרגרים. ולבסוף הוספנו גם מים, והשתמשנו במטרפה כדי לערבב את הכל היטב!

לאחר שהבלילה מוכנה, החברימות עוזרים למחנכת למרוח את הטחינה על הלחם ולהכין כריכים לארוחת הבוקר שלנו.

סביב הטחינה יש שיח מלא בלמידה, ממה מכינים טחינה? משומשום! ומאיפה השומשום מגיע? מהשדה. הוא צומח מהאדמה כמו הירקות שלנו. מה עוד אפשר להכין מהשומשום? את ממרח החלווה שאנו אוכלים בסוף היום, וגם שמן.

**בצק שומני**

את השמן פגשנו גם בצורה נוספת השבוע: כשהגענו לשולחן הבצק, חיכה לנו בקבוק עם נוזל צהבהב - שמן! הסתכלנו על בקבוק מים ועל בקבוק השמן, וראינו את ההבדלים בין שני החומרים. טפטפנו מעט מים ומעט שמן, והרגשנו גם באצבעות את ההבדל. מרחנו את השמן על השולחן, והרגשנו כמה האצבעות שלנו מחליקות! לבסוף, קיבלנו כל אחד/ת כדור בצק טבול בשמן, שהחליק לנו מבין האצבעות בכל פעם שניסינו להרים אותו מהשולחן!

**ממרח חדש בארוחת הבוקר**

מה עוד צומח מהאדמה? ירקות הבוקר הטריים שלנו! את אחד הירקות פגשנו השבוע כממרח: ממרח קולורבי וקישואים. התבוננו בצבע שלו וראינו שהוא ירקרק כמו הקישוא. החברימות ליקקו את הממרח טבלו בו את הלחם ואת הירקות ואפילו שיבחו את הממרח: ״טעים!״ אמרו כולם. זו הזדמנות לדבר עם הילדימות על טעימה של מאכלים חדשים. האם אני חושש/ת או מתלהב/ת? זה טעים לי או לא לטעמי? נעים בפה?

מזמינות אתכם להמשיך את השיח סביב הארוחה גם בבית!

בשבוע הבא נמשיך להעמיק בשיח על החורף, ונתחיל לגעת גם בחגי החורף העולמיים.

בינתיים, מאחלות סוף שבוע חורפי רגוע! 

**צוות שכבת הצעירים: מיכל, חולוד, שיר, רותם, חוה, בר ועדי**

## **שכבת הבוגרים**

ללא כל ספק החורף כבר כאן, כולנו לבושים שכבות ארוכות ומחממות.\
שימו לב להכניס לתיק מספר סטים להחלפה כולל תחתונים וגרביים - אנחנו מאוד נהנים לשחק ולפעול בחצר גם כשקצת קריר ורטוב, אבל אחר כך רוצים להחליף למשהו יבש כדי לא להתקרר.

אז מה היה לנו השבוע?

**מדענים קטנים**

כחלק מהשיח על החורף בכלל והמגפיים בפרט, ששומרות על הגרביים וכפות הרגליים שלנו יבשות על אף הגשם והשלוליות שקפצנו בהם, צפו המון שאלות בנושא והחלטנו לערוך ניסוי. בהתחלה אספנו כל מיני חומרים וחפצים שונים בגן כמו: קלקר, פונפונים, בריסטול, קרטון, כדורים, תבנית סיליקון, כותנה, מפית נייר, שקית ניילון, רצועת בד חלקה, עציץ קטן וכדומה. בשלב השני לקחנו בקבוק לחיץ, מילאנו אותו במים והתחלנו במסע החקר.

ישבנו במעגל, הנחנו במרכז את כל החפצים השונים ובדקנו מאילו חומרים הם עשויים. אחר כך, טיפטפנו טיפות של מים על החפץ ובדקנו האם המים נכנסו לתוכו או נשארו מעליו? האם החומר סופג את המים או דוחה אותם? כך גילינו שמפית הנייר והאדמה סופגים לתוכם את המים ממש מהר, ואילו הקרטון והקלקר סופגים לאט יותר. בהתחלה רואים טיפות של מים, ולאט לאט הם נעלמות ונספגות פנימה. עוד גילינו שתבנית הסילקון שעשויה מגומי כמו המגפיים שלנו, ושקית הניילון שממש מזכירה את המטרייה שלנו דוחים את המים. ראינו כיצד הטיפות הקטנות פשוט מחליקות מהחומר ולא נכנסו לתוכו. 

**מתחת לאף**

בתיאום עם החורף הגיעה גם הנזלת לביקור, אנחנו המבוגרים כבר פועלים באוטומט ולא שמים לב כמה קינוח אף היא משימה לא קלה בכלל ומאוד חשובה כדי להקל על הילדימות במהלך היום. שאלנו את הילדימות, איך אנו יודעים שהתקררנו? מתעטשים, יש נזלת לפעמים גם בצבעי ירוק-צהוב, קצת עייפים. למה חשוב להוציא נזלת החוצה? איך מוציאים אותה? איך מנגבים אותה? למה חשוב לזרוק את הנייר לפח? על כל אלה דנו במפגש, ויחד תרגלנו כיצד לקנח את האף, להוציא את כל הנזלת וכך לפתוח את נתיב האוויר - הנחיר.

לקחנו טישו, הצמדנו אותו לאף, לקחנו נשימה גדולה מהפה, ניסינו להכניס כמה שיותר אוויר, והוצאנו דרך האף כדי לדחוף את הנזלת החוצה. אחר כך מעכנו מעט את האף, קיפלנו את הנייר כשהנזלת בפנים וזרקנו ישר לפח. ככה החיידקים לא מתפזרים בחלל, ואפשר לנשום לרווחה דרך האף. בנוסף, כדי להקל על הילדימות במשימה, העמדנו ליד הטישו מראה קטנה בה הם יכולים להתבונן בזמן קינוח האף ולראות: האם נותרה לי נזלת? 

![](/assets/pics/uploads/קינוח-אף.jpeg)

**זאת לא גרב**

פעולה יומיומית נוספת שדורשת התרכזות ותרגול, היא גריבת הגרביים. לעיתים זה מאוד מתסכל כשלא מצליחים למתוח אותה כך שנוכל להשחיל לתוכה את הרגל, או למשוך אותה מעל העקב וכדומה. כדי ליצור חוויה חיובית, הגשנו לילדימות המון זוגות גרביים שונות לחקר ומשחק. בהתחלה בדקנו על איזה איברים אפשר לגרוב את הגרב? מרפק? ברך? אוזן? אף או סנטר? אפשר לגרוב על כפות הידיים והופ יצרנו בובה מדברת! בהמשך מיינו את הגרביים לפי צבעים, אחר כך לפי גדלים, צורות ולבסוף התאמנו זוגות. בשיתוף פעולה למדנו כיצד לפרוס את הגרב ולגלגל אותה כמו שבלול.

בשבוע הבא נמשיך להעמיק בחורף ונכיר את הנובי גוד,

בינתיים מאחלות לכם סופשבוע חמים

**מכל צוות שכבת הבוגרים: אורטל, גבי, נופר, הילה, רוני, תמר ושגיא**