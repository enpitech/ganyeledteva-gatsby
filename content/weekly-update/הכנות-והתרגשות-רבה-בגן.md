---
title: הכנות והתרגשות רבה בגן
date: 2023-07-14T13:20:52.669Z
---
**שבת שלום לכל משפחות הגן,**

השבוע חגגנו במסיבת הסיום של שכבת הצעירים – הייתה מסיבה מהנה ומרגשת לילדימות ולצוות, ומקוות שגם לכם ההורימות הייתה הזדמנות לשים לב איך הם גדלו והתבגרו מאז המסיבה הקודמת שלנו בגן, בחנוכה. תודה לכולכם על שיתוף הפעולה! איזה כיף היה להיפגש כולנו יחדיו!

1.      בעוד שבועיים, ביום חמישי ה-27.7 תתקיים גם מסיבת הסיום של שכבת הבוגרימות! **שימו לב שהגן שוב יסיים פעילותו בשעה 16:00**. הורי הבוגרימות – תקבלו הודעה נפרדת על אופן התרחשות המסיבה. שעות המסיבה יהיו 17:00-19:00, אתם מוזמנים להגיע הורה 1 או 2, ללא אחים – הרעיון הוא לתת את המקום לילדימות כשמלוא תשומת הלב שלכם עליהם :)

2.      סיום שנת הלימודים: היום האחרון לשנה הוא יום ראשון ה-6.8.23.

3.      מפגש הורים לקראת השנה הבאה לממשיכים ולמצטרפים לשנת הבוגרים: יום רביעי, 2.8.23 בשעה 20:00 בגן.

 

**שיהיה סוף שבוע רגוע וצונן!**

**עומרי, אחינועם וכל צוות גן ילדי הטבע הדמוקרטי**

 

## **שכבת הצעירים**

 השבוע ארזנו את כל מה שלמדנו על משאיות העבודה שלנו, שחזרנו את הפעילויות שאנחנו הכי אוהבים, וחזרנו על הפעילויות האהובות לקראת מסיבת הסיום. קינחנו כמובן במפגש איתכם – היה ממש כיף שבאתם, אנחנו נהנינו לראות את הילדימות מתרוצצים ומראים לכם את הגן בגאווה, וכמובן מתחפרים בחומרים השונים. בוודאי שמתם לב שאין הרבה דברים שהילדימות אוהבים יותר מעבודה בחומרים – אם זה לישת חימר או בצק, אם זה התחפרות בחול או במים ואם התפלשות בקצת גואש...

בשלב מוקדם יחסית גילינו שהשנה יש לנו שיעור גבוה מאוד של חובבי משאיות – הסענו משאיות, בנינו משאיות ודיברנו עליהן. לכן בחרנו בחודש הפרוייקט שלנו להתעמק בהן במיוחד... הרגשנו שהזרימה עם הילדימות הייתה כל כך טבעית וכיפית שהפעילויות פשוט המציאו את עצמן לעתים...

**קיץ וחם!**

השבוע החום הצליח לעלות מדרגה נוספת – מה עושים? הטפטפות בחצר עבדו שעות נוספות – כבר מהבוקר, וגם בסוף היום. הטפטפות מתיזות עלינו בעדינות ורכות, לא ממטרי מים חזקים, והמים שלהן נעלמים במהירות! יום אחד ניסינו ללכוד אותם – שמנו דלי מתחת לאחת הטפטפות בצל, ממש התאפקנו לא להזיז אותו, וחיכינו לראות האם הוא מתמלא, או שהמים נעלמים? אחרי זמן מה וסבלנות רבה, שמנו לב שהדלי התמלא בשכבה קטנה של מים! ניסינו לשים את הדלי במקום עם שמש – ואחרי שחיכינו שוב המון זמן, ראינו שהדלי לא מצליח להתמלא – רסיסי המים העדינים מתאדים בחום השמש הרבה יותר מהר!

השתדלנו השבוע לשים לב לפנים אחת של השנייה: האם את אדומה? רטובה מזיעה? הסתכלנו על הפיפי שלנו לבדוק אם הוא צהוב או שקוף, והקפדנו לשתות הרבה כששמנו לב שאנחנו מזיעים או אדומים. ואם גם זה לא עזר? נכנסים פנימה! בתוך הכיתות המזגנים פועלים והאוויר קריר ונעים ומרגיע. חשוב לנו בגן לא רק לעשות את השיקולים האלה כמחנכות, אלא להעביר אותם גם לילדימות, להקשיב לגוף שלנו ולשים לב למה הוא זקוק.

**הכנה לשנת בוגרים**

חלקכם שאלתם אותנו מה נעשה ב-3 שבועות הנותרים עד סוף השנה. ובכן, נהנה כמובן מהרבה השפרצות ומשחקי מים, טבילה בבוץ הקריר בארגז החול והתרפקות על הכיתות שלנו. בנוסף, אנחנו מתחילים לתרגל "כישורי בוגרים". למשל, הילדימות מתחילים להכניס את התיקים שלהם פנימה בכוחות עצמם, גם ללא ליווי מחנכת. בשירותים ובכיורים נשתדל לתת להם כמה שיותר עצמאות ולהתחיל לתפוס מעט מרחק. ובשבועות הבאים נתחיל לבקר יותר ויותר בחללי הבוגרים. חלק מהילדימות כבר הספיקו לעשות זאת בצורה פרטנית ולהתארח אצל הבוגרים יום פה ויום שם. עכשיו נתחיל לעשות זאת בצורה קבוצתית, כדי להתחיל להכיר את הכיתות והחצר שיהיו שלנו בשנה הבאה!

בינתיים – מחכות לכן ביום ראשון בגן, לא לשכוח סדינים נקיים ובקבוקים מלאים!

**צוות שכבת הצעירים: מיכל, יגאל, נועה, אלמוג, מאי, הדר, תניה, עדי ונופר**



## **שכבת הבוגרים**

> \*יש חגיגה, אומרים בעיר מסיבה\* 

השבוע התחלנו לעבוד בחריצות והתרגשות רבה על התפאורה למסיבת הסיום שלנו! על הדרך, עזרנו גם לשכבת הצעירים לתלות את כל הקישוטים למסיבה שלהם. איך נתלה? בצד אחד נדביק מסקינג טייפ, נהפוך, נעמוד על קצות האצבעות, נמתח את הידיים למעלה, והופ! נדביק על הקיר!

גזרנו, צבענו ואירגנו את הציוד לתחנות. הילדימות מסתובבים בחללים, מסדרים, ממיינים ומוודאים שהכל מסודר ונקי למרות שיש לנו עוד שבועיים מלאים! 

**תחושות** 

ההתרגשות בשיאה והילדימות מציינים בפנינו כמה קשה להמתין למסיבה ולפעמים זה עושה קצת כואב בבטן…🫠 דיברנו על פרפרים מדגדגים כשמתרגשים.ות חיבוקים קופצניים כשמתרפקים.. והמון עשייה של בוגרים עצמאיים ועצמאיות. מטורף כמה זה מרגש. 

אז מה הכנו השבוע?

**מכחול וצבע** 

צבענו גיטרות וסקסופונים צבעוניים מקרטון🎷🎸 

הילדימות בחרו צבעים, מרחו גואש

וכרגיל היה משמח לראות כמה הילדימות חרוצים ואמנים אמיתיים. 

**הפתעה בקופסא**

יום אחד, אורטל הביאה לנו הפתעה: מיכל קפצה לביקור והביאה עימה תיבה כחולה. ניסינו לנחש: מה יש בתיבה? כלי נגינה! מיד הילדימות ניחשו. כן, אבל איזה? פתחנו את הקופסה, וראינו כלי ממש מצחיק: הוא נראה כמו פסנתר קטן, אבל מחובר אליו צינור קטן עם פיה! ניסינו לנגן על הקלידים – דממה. ניסינו רק לנשוף בצינור – כלום לא קרה חוץ מזה שהאוויר נתקע לנו בפה והיינו צריכים לקחת נשימה. שיתפנו פעולה – אחד נושף ואחד מנגן על הקלידים, ופתאום יצאו לנו צלילים ומנגינות! ראינו שכשנושפים חזק, הצליל חזק. כשנושפים חלש, הוא חלש. "הצליל דומה למפוחית", אמר אחד הילדימות. גילינו שלכלי הזה קוראים **מלודיקה**. למפוחית קוראים **הרמוניקה,** וזה שם שנשמע לנו מעט דומה. נהנינו מאוד לנגן על הכלי החדש!

חשבנו לרגע: לאיזו משפחה הכלי הזה שייך? החלטנו יחדיו שזהו כלי נשיפה, כי אנחנו נושפים לתוכו! הקשבנו לכל מיני יצירות, וניסינו להבין לפי הצליל של כל אחת, האם זהו כלי נשיפה או לא...

\***זרעים של עגבניות*** 

בכל יום השבוע שמנו לב שנשארים במגש הירקות של ארוחת הבוקר שלנו זרעים של עגבניות. מה נעשה איתם? נשתול באדמה! אצבעות קטנות טמנו אותם באדמת הגינה שלנו, השקינו ועכשיו רק נותר להמתין בסבלנות עד ששיח העגבניות שלנו יגדל🍅

בינתיים, אנחנו משקים את הדלעות שצומחות להן ומטפסות על כל דבר אפשרי. אנחנו מקוות שנצליח לראות מהן איזו דלעת ושהציפורים לא יאכלו הכל!

**English Time**

This week in English Time we decided to take a game we already know well, and try to play it in English! This allows the children to connect new words with familiar concepts on their own. In our current example: WHIO IS MISSING? One of the children was invited to wait outside the classroom. Another HID quietly beneath a blanket. We all called the person outside back in to find out: Who is HIDDEN? Who is MISSING? If the needed a clue, they could ask to see: HEAD, HANDS or FEET! We had so much fun playing our game in English!

לא לשכוח סדינים נקיים ובקבוקים מלאים ביום ראשון!

**צוות שכבת הבוגרים - אורטל, אורית, גבי, חוה, רוני ומייקי**