---
title: 'עננים, עלים נושרים - בא סתיו!'
date: '2020-10-31T16:06:40+02:00'
---
**שבוע טוב לכולם!**

שבוע רגוע ונעים עבר עלינו בגן, ואנחנו מרגישות כי הילדימות בשתי השכבות כבר נינוחים ומוכנים לעבודת למידה משמעותית, כפי שתוכלו לראות מהעדכון השבוע, שכבר כולל תוכן ספיציפי – כאשר התחלנו השבוע בלמידת הסתיו שלנו. מיד תגיעו לעדכונים השכבתיים המפורטים, אך לפני כן, כמה הודעות ממני:

\- **רישום שנת תשפ"ב**: פנו אלינו השבוע מספר הורים לגבי רישום לשנה"ל תשפ"ב (ספטמבר 21) אז הנה כמה נקודות בהקשר זה:

\# הרישום הפנימי מתחיל בחודש דצמבר, אנחנו מאפשרים לילדים שנמצאים כבר בגן לקבל קדימות ברישום למשך שבועיים. לאחר מכן, הרישום החיצוני נפתח. מי שלא הסדירו רישום בטווח הזמן הזה, מקומם בגן לשנה הבאה לא יובטח.

\# רישום של אחים אינו מתקיים באופן אוטומטי. על מנת לרשום גם את אחד האחים.ות יש לעבור את תהליך הרישום מחדש (פניה לגן, השתתפות ביום פתוח וכן הלאה), כלומר תהליך חדש לכל ילד.

\# הגן מקבל ילדימות בין גילאים 1.6 ל-3.6 בספטמבר, כלומר אם הילד/ה שלכם צעירים או מבוגרים מטווח זה, לצערנו, לא נוכל לרשום אתכם.

מעבר לזה, כל הפרטים יועברו אליכם באופן מסודר במייל לקראת תחילת חודש דצמבר.

\- **הצוות שלנו**: אנחנו יודעים שאתם לא מצליחים לפגוש את כולן, ולכן עידכנו באתר שלנו את תמונות כל הצוות, ואנחנו ממליצים להכנס, לראות את הפנים של בנות הצוות ולקרוא את מה שכתבו על עצמן. חוץ מזה, אם אתם פוגשים בבוקר פנים לא מוכרות, אתם תמיד מוזמנים להגיד בוקר טוב ולשאול לשמה של המחנכת, אנחנו עדיין בסוג של תחילת שנה וזה בסדר לבנות את ההכרות בצורה מדורגת – מבטיחות שאף אחת לא תיעלב.

\- **עזרה ראשונה**: בשבועיים הקרובים צוות הגן במלואו יעבור קורס עזרה ראשונה מורחב כאן בגן. אנחנו עוברים את הקורס הזה מדי שנה, בתשומת לב מלאה, מכבדים ומבינים את משמעות הידע החשוב הזה. כרגע בשל הקורונה לא נוכל להזמין אתכם להשתתף, אבל ננצל את ההזדמנות לקרוא לכם לעבור בעצמכם קורס עזרה ראשונה בהקדם האפשרי. זה מציל חיים באמת! אם עדיין לא עשיתם קורס כזה, אל תוותרו, זה ממש חובה בכל בית.

\- **אתם, אנחנו והקורונה**: הקורונה הביאה איתה כל מיני שינויים ואתגרים, אנחנו מנסים לחשוב כל העת על מענה ופתרונות אפשריים לצרכים שהשתנו בשל אילוצי הנהלים. אחד הצרכים האלו הוא הצורך שלכם להכנס לתוך הגן, לדעת , לראות ולהרגיש – איפה הילד/ה שלי מבלים את מרבית היום שלהם? אנחנו מאוד רוצים לתת לכם את ההצצות האלו פנימה, כמו שכבר היו פה בשגרה.

בשל ההגבלות, הורים עדיין לא יכולים להכנס לתוך הגן בשעות הפעילות, אך עם זאת, החלטנו לפתוח פרויקט "גן אחה"צ". מה זה אומר? בכל יום נאפשר לילד/ה 1 מכל קבוצה (ברישום מוקדם כמובן) להיכנס לגן יחד עם הורה בשעה 16:45. הגן יהיה פתוח עבורכם למשך 45 דקות. בזמן זה תוכלו להסתובב בגן ובחצר, לשחק, לדבר ולהכיר את החוויה של הילד/ה בגן באופן ישיר ובלתי אמצעי. פרטים נוספים על הפרוייקט נשלח אליכם במייל מסודר במהלך השבוע .

שימו לב, התקיימות הפרוייקט תלויה במידה רבה מאוד בשיתוף הפעולה שלכם ובשמירה על המרחב נקי ומסודר בסיום.

\-	גם ימי הגיבוש ההמסורתיים שלנו לא יוכלו להתקיים במתוכנת הרגילה, אנחנ חושבים על כמה רעיונות ובהמשך נגייס גם אתכם ההורים לתכנון וביצוע של ימי הגיבוש השכבתיים. נעדכן בהמשך !

**שיהיה לנו שבוע מהנה,**

**אחינועם וכל צוות גן ילדי הטבע הדמוקרטי**

## שכבת הצעירים

עבר עלינו שבוע מצויין - שמח ועשיר בלמידה. כל הילדימות הגיעו מרוגשים וסקרנים לגלות עוד בגן שלנו. הם כבר מחפשים ריגושים ואתגרים, ואנחנו כאן בשבילם.

שמנו לב שגם פרידות הבוקר שלכם נהיו מלאות ביטחון והילדימות כבר נכנסים לגן בעצמם. אנחנו מודות לכולכם על שיתוף הפעולה – כל כך כיף לראות את הילדימות נכנסים בבטחה לגן, וזה בעיקר נובע משיתוף הפעולה שלכם ושלנו.

**כדי לשמור על הפרידות טובות ויציבות, יש לנו עוד כמה טיפים בשבילכם:**

\-	כדאי לבנות לעצמכם טקס קבוע, גם בדרך לגן וגם בהגעה: להיכנס לגן, להוציא את הבקבוק מהתיק (אתם או הילד/ה בעצמו/ה) ולהנחות אותו/ה להיכנס עם המחנכת ולהניח בקבוק בסלסלה. אומרים בי – חשוב לא להיעלם לילדימות, ומשסיימנו את כל השלבים, הולכים! חזרה בדיוק על אותו סדר פעולות מדי יום תחזק את הודאות אצל הילדימות לגבי מה שקורה עכשיו, ותעניק להם ביטחון ותחושת שליטה על עצמם בסיטואציה.

\-	עדיף להיכנס עם הילדימות יד ביד, ולא על הידיים – זה מגביר את תחושת הביטחון והעצמאות אצל הילדימות ומעודד אותם לאקטיביות ושותפות בתהליך הפרידה בבוקר.

**ועכשיו לעיקר:**

אז מה עשינו השבוע?  התחלנו להכיר את סימני הסתיו, והשבוע התמקדנו בעלים הנושרים. דיברנו על העלים, מיינו אותם לסוגים, הרגשנו אותם בעזרת איברים שונים בגוף, צבענו דף ענקי בצבעי השלכת, הכרנו שיר חדש, והתרגשנו בכל פעם שפגשנו את העלים בכיתה.

> [בא סתיו (מירי מיירס) ](https://www.youtube.com/watch?v=fjmEF8F9gTU&feature=youtu.be)
>
> "עננים, עלים נושרים,
>
> בשמיים ציפורים,
>
> ופורח החצב,
>
> בא סתיו"

הסתיו הוא עונה מבולבלת - פעם חם ופעם קר. החושך מגיע מוקדם והרחובות מלאים בעלים מרשרשים. לכיתה הכנסנו שק שחור מלא, ושאלנו את הילדימות: מה נמצא בתוך השק? אולי זה כלבלב? אולי זה חמור? "מה פתאום!" צחקו הילדים. ניסינו לנחש מה נמצא שם בפנים. איך נדע? אפשר למשש ולהרגיש! השקית עברה בין כל החברימות ומיששנו את השקית, ניסינו לגלות מה נמצא שם. אחד החברים ביקש גם לנסות לשמוע מה יש בשקית. לבסוף אחד החברימות קרא כולו מרוגש: "אלה עלים!" נכון מאוד.

הכרנו את השיר "[עלי השלכת](https://www.youtube.com/watch?v=jD42YsAAJS0&feature=youtu.be)" ואת השיר בא הסתיו" ורקדנו לצלילהם. לאחר מכן מיששנו, פוררנו והרגשנו את העלים.

למחרת פגשנו שוב את השקית השחורה. עכשיו יותר חברימות כבר ידעו מה נמצא בשקית- שפכנו את השקית על הרצפה וראינו שיש שני צבעים: ירוק וחום. למה יש עלים ירוקים ועלים חומים? העלים נהיו חומים כי הם התיבשו ונשרו מהעץ. לקחנו ערימה של עלים חומים וזרקנו אותם גבוה גבוה. החברימות נפלו מצחוק ביחד עם העלים, ולאחר מכן הצטרפו אלינו: זרקנו את העלים גבוה גבוה וראינו איך הם נופלים. דרכנו על העלים ברגליים יחפות, הרגשנו אותם, קרענו אותם ושמענו אותם מתפוררים. לבסוף אספנו אותם בחזרה לשקית. כמה נהנינו לעבוד עם העלים!

**מוטוריקה עדינה**

בכיתה חיכה לנו ארגז חום עם פתחי השחלה, כל חבר לקח עלים וניסה להשחיל את העלה לתוך הארגז. האם אפשר להשחיל המון עלים ביחד? האם צריך לדחוף את העלים? איך בכלל משחילים? כדי שהחברימות יחוו הצלחה עבדנו בקבוצות קטנות והייתה לנו היכולת לראות כל ילד - במה הוא מתקשה ואיזה תיווך צריך לתת לו.

**צובעים את הסתיו**

בכיתה פרשנו דף לבן ענקי. על הדף התזנו צבעי ידיים בצבעי השלכת – צהוב, כתום וחום - והזמנו את הילדימות לטבול את האצבעות ולמרוח את הצבע על הדף. יש חברימות שטבלו את כל הידיים ומרחו את החומר. אחרים רק טבלו את קצות האצבעות וניסו להכיר את החומר ויש כאלה שהיה להם קצת קשה לגעת בצבעים, אז הצענו להם קודם לטבול חלק קטן מהאצבע והזכרנו להם שתמיד אפשר לשטוף ידיים בסבון ומים.

**למידה מתוך משחק**

שפת הילדים והילדות הינה שפת המשחק, זה הוא הכלי המרכזי שמסייע להם לעבוד ולהציג את מה שהם רוצים ומרגישים. לכן, המשחק החופשי הינו מרכיב משמעותי בסדר היום שלנו. כמחנכות אנו יכולות לצפות בילדימות במשחק חופשי וללמוד קצת עליהם, על הנושאים המעסיקים, מעניינים ומטרידים אותם – גם כאשר השפה שלהם לא תמיד מפותחת כדי להסביר את עצמם בצורה ברורה. המשחק גם יכול לשמש אותנו ככלי מתווך ברגעי קושי רגשי, קונפליקט או אי וודאות.

השבוע במשחק החופשי הכנסנו מטבח וכלי מטבח לכיתה, הוצאנו בובות ומטפחות וכל ילד/ה לקחו את המשחק לכיוון שהם אוהבים. יש חברימות שהפכו להורים, אחרים לגננות ויש כאלה שפשוט השכיבו את כל הבובות לישון ובישלו להם תבשילים במטבח החדש. בנוסף חבשנו כובעים שונים והמצאנו תפקידים חדשים וכיפיים.

**חדש דנדש**

אנחנו שמחים לבשר שהשבוע הצטרף אלינו חבר חדש לגן, ירדן. ירדן הסתגל לגן שלנו בצורה נפלאה! החברימות קיבלו אותו באהבה, ליוו אותו במהלך היום, הכירו לו את החללים השונים ואת המשחקים שהם הכי אוהבים. ברוך הבא ירדן!

**לקראת סיום, כמה הודעות**:

\-	**יום ראשון**: כרגיל לא לשכוח בקבוקים מלאים וסדינים נקיים!

\-	**קופסאות**: לצורך פעילות שאנחנו מתכננות השבוע בגן, נשמח אם תוכלו להביא לנו קופסאות פלסטיק שונות ומגוונות! 

**תודה!**

**שיהיה לנו שבוע סתוי ונעים,**

**צוות שכבת הצעירים – אלינור, גבי, חוה, חולוד, רבקה ותמר**

## שכבת הבוגרים

> "עלי השלכת נושרים נופלים"

השבוע התחלנו להעמיק בלמידת הסתיו שלנו – מצאנו המון דברים שאפשר לעשות עם עלים, התבוננו וחקרנו את העלים, ובילינו זמן רב גם בצפייה בשבלולים שלנו. מיד נספר לכם על כל זה בהרחבה, אך קודם כל, כמה הודעות:

\-	**הגעה מאוחרת והיעדרות**: ניתן להגיע לגן בכל בוקר עד השעה תשע. ברור לנו כי לפעמים ישנם מקרים המצריכים איחור (כמו למשל בדיקה רפואית וכו'), במקרים כאלה וניתן להגיע לגן עד השעה 11 בבוקר, בתיאום מראש. עם זאת, קחו בחשבון שהגעה בזמנים בהם אנחנו כבר נכנסות לסדר היום שלנו פירושה שיתכן כי תיאלצו לחכות כמה דקות בשער עד שאחת מאיתנו תתפנה לגשת אליכם.

אם אינכם שולחים את ילדכם/תכם לגן ביום מסויים, נשמח אם תודיעו לנו על כך מראש, או לפחות בבוקר – אנחנו והילדימות מחכים להם ודואגים כאשר לא הגיעו מבלי להודיע!

\-	**איסוף מוקדם**: מי שמגיעים לפני השעה 15:30, נשמח אם תוכלו לעדכן ולתאם מולנו בסמס או הודעה מראש, בכל מקרה של הגעה מוקדמת תדרשו לגלות קצת סבלנות – זוהי שעה של התארגנות אצלנו. כיתבו למחנכת המובילה שאתם בחוץ, וחכו עד שמישהי מאיתנו תתפנה להוצאת הילדימות. יתכן שלא נהיה פנויות לתת עדכון סוף יום מלא בשעה זו, אבל אתם מוזמנים לכתוב לנו תמיד בכל שאלה בסוף היום! אם הגעתם אחרי 15:30 אין צורך בהודעה למחנכת, בשעה זו כבר יהיה מישהו בשער לקבלכם.

\-	**אריזת התיק**: אנא הקפידו לארוז בתיק גם שקית (עדיף רב פעמית) לבגדים המלוכלכים. לכם יהיה הרבה יותר נעים לקבל את הבגדים המלוכלכים בנפרד מהנקיים בתיק, בייחוד אם תהליך הגמילה מחיתולים של ילדכם טרם התייצב. ובהקשר זה – נשמח אם תמנעו מלשלוח את הילדימות עם חיתולי "פול-אפ". חיתולים אלה מאוד קשים להסרה על ידי הילדימות, ואנו הרי משתדלים להגביר את עצמאותם (מעודדים אותם לפתוח את החיתול בעצמם, בין היתר). לילדימות בתהליך גמילה – שימו לב לכלול מספיק בגדים להחלפה עבורם.

\-	**חלזונות**: בתל אביב עוד לא לגמרי הגיעה עונת השבלולים, אבל אם אתם בכל זאת נתקלים בחילזון נחמד ברחוב, נשמח אם תביאו אותו לבית הנעים שהכנו עבורם בגן.

**ועכשיו בחזרה לסתיו:**

במהלך השבוע הילדימות הגיעו עם עלים בגדלים ובצבעים שונים, אותם אספנו לתוך ארגז. היה מדהים לראות את ההתרגשות שלהם כשארגז העלים נכנס לכיתהף הוא רישרש בשקט, ודרך החריצים יכולנו לזהות עלי שלכת או עלים ירוקים. הכנסנו ידיים פנימה בעדינות ושלפנו עלה – התבוננו, נגענו, מיששנו והרחנו.

התבוננו וקראנו בספר "על עלה ועל אלונה" מאת שירה גפן המאוייר באופן מרהיב על ידי דוד פולונסקי. התבוננו באיורים וחקרנו אותם. כמו אלונה, ניסינו גם אנחנו להיות הרוח לרגע אחד, ועשינו פווווווווו ארוך עד שהעלה התנתק מהיד ועף. שמנו לב שקל לנו הרבה יותר להעיף עלה חום ויבש מאשר עלה ירוק עבה. מדוע? המים בעלה הירוק הופכים אותו לכבד יותר!

הקשבנו לשיר "[עלי השלכת](https://www.youtube.com/watch?v=jD42YsAAJS0&feature=youtu.be)" ונפלנו כמו העלים. שיחקנו משחק: אחד הילדימות עומד על ארגז מרים ידיו מעלה באצבעות פרושות. הוא עץ איתן, ושאר הילדימות הם העלים שלו התלויים מתנדנדים ונהנים מהנוף. הגננת היא הרוח שעוברת ומסתובבת בין העלים, מניעה אותם מצד לצד. כשרוח נוגעת בעלה הוא נופל, מתנתק ונוחת הישר לאדמה .

**עלים ירוקים**

עץ הלימון שבחצר שלנו נותן לנו הזדמנות לעקוב אחר התפתחות העץ והעלה. בכיתות פגשנו ועבדנו מול עלים יבשים ובחצר בחרנו דווקא להתעסק בירוקים לקחנו כמה עלים מעץ הלימון שלנו שמנו לב שהם ריחניים במיוחד ומשאירים ריח של הדרים על הידיים. בנפרד, למדנו לקטוף לימונים בזהירות מהעץ מבלי לפגוע בו. אנחנו קוטפים לימונים רק כשאנחנו זקוקים להם – למשל, כדי לטפטף על מרק העדשים הטעים של יום חמישי, או לטחינה של הבוקר!

את העלים הילדימות טבלו במים וגילו שהמים לא נספגים בעלה ואפשר לאסוף מים ולהניע אותם בעזרתו. לאחר מכן תלינו את העלים הרטובים על חבל בעזרת אטבים וכך תרגלנו קשר עין יד, תכנון פעולות וכמובן חיזוק אחיזת פינצטה.

**עבודה קבוצתית **

כשכבה בוגרת אנו רוצות לחזק את העבודה על ערבות הדדית, חברות, אמפתיה ושיתוף פעולה.

במהלך היום, במיוחד במשחק החופשי אנו צופות ומתבוננות בדינמיקה שנוצרת ועוזרות לילדימות למצוא את המילים הנכונות לסיטואציה, איך אני בוחרת לדבר ולא לכעוס, איך אני יכולה למצוא פתרון לחוסר הסכמה במשחק משותף ומה אני עושה אם פגעתי במישהו.

בנוסף, אנו משתמשות במשחקים קבוצתיים, בהם אנחנו עובדים על מטרה משותפת כדי לחזק את הקבוצתיות. גם משחקי הרכבה ורצפה רגילים יכולים לשמש אותנו למשחק קבוצתי בתנאים המתאימים – למשל, קבוצה קטנה של ילדימות תעבוד יחדיו להרכיב פאזל רצפה גדול, כאשר לכל אחד מאיתנו חלקים אחרים. המטרה המשותפת מעודדת את החברימות לנסות למצוא פתרונות יחדיו.

**ובשבוע הבא...**

בשבוע הקרוב נמשיך להתעמק בסתיו ובמיוחד בחילזון ובשבלול שלו בעל צורת הספירלה. הספירלות ילוו אותנו בשלל פעילויות במהלך היום.

בנוסף, גינת החורף שלנו תיפתח השבוע – קיבלנו שתילים קטנים מצופית (אמא של אחי וצחי ואלופה בגינון גם לילדים וגם לצמחים), הכנו קצת ייחורים משלנו, ואנו מזמינים גם אתכם [לשלוח לנו ייחורים](https://growshop.co.il/%D7%94%D7%9E%D7%93%D7%A8%D7%99%D7%9A-%D7%94%D7%9E%D7%9C%D7%90-%D7%9C%D7%99%D7%99%D7%97%D7%95%D7%A8%D7%99%D7%9D/), ואף כלי עבודה לילדים או למבוגרים, עציצים, וכדומה. יחדיו, נעבוד את האדמה, נכשיר אותה לשתילה, נדאג, נטפל, ובעיקר נלמד מהצמחים.

**שיהיה לנו שבוע סתוי ונעים,**

**צוות שכבת הבוגרים – שיר, רוני, מיכל, ימית ואורטל**
