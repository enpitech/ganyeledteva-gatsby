---
title: צפירות ביום קיץ
date: 2022-04-29T12:05:49.228Z
---
<!--StartFragment-->

שבת שלום לכל משפחות הגן!

1. יום העצמאות והזכרון:  יום רביעי, ערב יום העצמאות, הגן מסיים פעילות בשעה 11:45 (כמו שישי). ביום זה לא תוגש ארוחת צהרים. יום חמישי, יום העצמאות, הוא יום חופש (ומתחבר עם שישי חופשי).
2. מסיבת עצמאות: ביום שלישי נחגוג בגן מסיבת עצמאות! כמיטב המסורת, נפתח בגן דוכן פלאפל (שיוכן כאן בגן ע״י ראובנה המלכה). את הדוכן יתפעלו חברי וחברות שכבת הבוגרים ויארחו את הצעירים :) מבטיחים לשלוח תמונות.  נשמח אם הילדימות יגיעו לגן לבושים בלבן - אפשר גם טאצ׳ כחול :)  
3. פורום הורים מעבר לגן עירוני:  יתקיים ביום שני 9.5.22 בשעה 20:00 בזום, פרטים ישלחו באותו שבוע. 
4. עדכוני צוות: 

* שגיא נמצאת בחופשה, והיא תחזור לגן ביום ראשון 8.5. 
* שינוי קל בימים החופשיים של הקפטניות: 

יום ראשון (בשבוע שיש שישי) - גבי 

יום רביעי - אורטל 

יום חמישי - מיכל 

יום שישי - חוה 

5. יתושים: הקיץ מגיע, ואיתו היתושים. אנחנו מודעים למצב המתסכל שבו הילדימות קמים עקוצים. מהצד שלנו אנחנו עורכים לקראת כל קיץ סריקה שאין מקורות מים עומדים או מקורות אחרים שמביאים יתושים לגן שלנו. יחד עם זאת, מניעה והרחקה של יתושים היא עניין שהשליטה שלנו בו מוגבלת. ממליצים לכם להשתמש בשיטות הטבעיות כמו מריחת שמנים ולשקול לרכוש צמיד מרחיק יתושים ששמים על הרגל של הילד/ה- מנסיוננו זה עוזר מאוד. 
6. שמש: ועוד עם הקיץ, מגיעה השמש הצורבת. החצר שלנו מוצלת ב90% מהשטח שלה, ועדיין השמש בארץ חזקה וחודרת גם את הציליות. אנחנו ממליצים לכם להתחיל למרוח בכל בוקר את האזורים החשופים של הילדימות כדי לשמור על העור העדין שלהם. 
7. מים, מים, מים: כדי להילחם בחום, אבל בעיקר כי אפשר וכי זה ממש כיף - שולחנות המים חזרו לחצרות שלנו! אז, מזכירות להשאיר בתיק בגדי החלפה מלאים ושקית רב פעמית לבגדים מלוכלכים ורטובים :) 



שבת מנוחה,

צוות גן ילדי הטבע הדמוקרטי

 

## שכבת הצעירים

איזה כיף לחזור מהחופשה - כולם חוזרים רעננים ומלאי אנרגיות וסקרנות חדשה - גם הצוות וגם הילדימות. החברימות חזרו מרוגשים משלל הרפתקאות, בארץ ומחוצה לה. יחדיו התבוננו בתמונות, ודיברנו על איפה כולנו בילינו את החופש. היה ממש כיף לדבר עם הילדימות על הפעילויות השונות, לזהות את הפירות והירקות שהילדימות קטפו, החיות שלוטפו, לנסות להבין איפה הם צפים במים ואיזו גינה זו בתמונה.

התמונות הראו לנו גם שלל מקומות בארץ - שדות נרחבים, מעיינות צלולים, ים ונחלים, ולפעמים הר קטן ברקע. זו הייתה הקדמה מצויינת לשיח שלנו בשבוע זה ובזה שאחריו - ארץ ישראל. בארץ שלנו יש ים, יש נחלים, והרים, כבישים, הרבה ערים. בשבוע הבא נפתח את השיח הזה לקראת יום העצמאות.

**להציל את החיות**

הרבה מהילדימות פגשו חיות בטיולים שלהם - אנחנו מאוד אוהבים חיות! אבל יום אחד פתחנו את תיבת החיות שלנו, וגילינו שהחיות נקלעו לצרה! הן הסתבכו בכל מיני גומיות. הילדימות מיד פנו לחלץ אותן. איך נעשה זאת? נמתח את הגומיה בזהירות וננסה להשחיל החוצה איזו רגל או ראש. אבל בזהירות! אם נמתח את הגומיה חזק מדי, היא עלולה לקפוץ בחזרה וזה יכול להכאיב לנו ולחיה! זו פעילות מצויינת שהן מחזקת את האצבעות ועוזרת לנו לדייק את הכוח שלנו.

מתי עוד אנחנו מותחים גומיות?

כשאנחנו מסדרים את המזרנים שלנו מדי יום ראשון וחמישי! נכון! בסדין שלנו יש גומי, ואנחנו מותחים אותו יחדיו סביב פינות המזרן ביום ראשון, ושוב ביום חמישי, כדי לשחרר אותו! הילדימות מתחילים להיות יותר ויותר תקתקנים בזה, ויודעים שהדרך הכי מהירה לסדר סדין היא בשיתוף פעולה של ילד או שניים בכל קצה של המזרן!

**צפירה וימי זיכרון**

הילדימות בשכבת הצעירים ובכלל בגיל הרך עוד לא מסוגלים להתמודד עם המהות של ימי הזיכרון. אז מה כן? הסימן הבולט ביותר של ימים אלה עבור ילדי הגן הוא הצפירה. היא חזקה, לא נעימה, ומלחיצה חלק מהילדימות. השבוע נשארנו בפנים לצפירה, שם כמעט ולא שומעים אותה. אבל ליתר ביטחון, התחלנו לתרגל ולדון בצלילים חזקים ולא נעימים השבוע. שמענו מוסיקה חזקה, ושמנו לב שחלק מהילדימות כבר שמים ידיים על האזניים ואומרים "זה לא נעים לי". שמענו צלילים שונים וחשבנו האם הם חלשים או חזקים? נעימים לי או לא? נמשיך בשיח זה גם בשבוע הבא, כהכנה ליום הזיכרון ביום רביעי.

**הקיץ בפתח**

הבקרים שלנו עוד לעתים קצת קרירים, אבל די מהר החצר שלנו מתחממת. הילדימות החלו לשים לב שכשחם לנו, הרבה מאיתנו מאדימים מאוד. מה אנחנו יכולים לעשות כשחם לנו? להוריד סווטשירט! רוב הילדימות כבר מבקשים בעצמם להוריד שכבה כשהם מתחממים, וזו הזדמנות מצויינת לשיח על החום. אנחנו מעודדות את כולם להוריד לשכבה קצרה בשעות החמות, בעזרת השאלות: נעים לי? חם לי או קר לי? אם אני נוגעת בלחיים שלי הן חמות?

כיצד עוד אפשר להתקרר קצת בחצר? מים! אנחנו מקפידים לשתות הרבה מים! בהפסקות המים התחלנו לדבר על החשיבות של המים לגוף שלנו, ולהשתדל לרוקן את הבקבוק שלנו עד הסוף, כדי שאפשר יהיה למלא אותו שוב! התחלנו גם לפתוח שוב את שולחנות המים, שיצאו לחופשה ארוכה בחורף, ואנחנו מוסיפות מדי יום גם מים לארגז החול שלנו, שם הילדימות יוצרים תבשילים מופלאים וקדרות מבוצבצות.

כמובן שגם בשבוע הבא נמשיך להעמיק בנושא, כמו גם בארץ ישראל שלנו!

**מחכות לכם ביום ראשון - לא לשכוח סדינים נקיים ובקבוקים מלאים!** 

**צוות שכבת הצעירים - חוה, מיכל, עדי, בר, שיר, רוני ואולגה**



## שכבת הבוגרים

בשבוע פסח רוב הילדימות טיילו בארץ היפייפיה שלנו - בצפון ובדרום, ויש גם כאלה שמחוצה לה לארצות אחרות. זו היתה הזדמנות נהדרת להתעמק בהרים, בגבעות, בנחלים ובמפלים סביב התמונות ששיתפתם. 

דיברנו על חשיבות השמירה על הניקיון והסדר - כמה נעים לטייל מבלי לראות פסולת שט בנהר ובין הסלעים והצמחים. תהינו יחד: מי גר בטבע ועד כמה נעים לו/ה שמלכלכים את ההבית שלהם/ן? 

**מה הופך את ארץ ישראל לארץ?**

פרשנו את מפת ארץ ישראל שהכנו מראש - בקווי מתאר כלליים. "מה אתם/ן רואים/ות"? שאלנו. חלק מהילדימות ראו מכונית וחלק זיהו ים ועוד אחד… ו… זהו?  זה מה שיש בארץ ישראל? נזכרנו יחד בכל המקומות שראינו בטיולים המשפחתיים… תוך כדי השיח נכנסה שקית הפתעות ובתוכה הסתתרו פריטים שונים שהגיעו בליווי דקלום השיר "ארץ ישראל שלי".

> ארץ ישראל שלי יפה וגם פורחת
>
> מי בנה ומי נטע?
>
> כולנו ביחד!
>
> יש לנו ארץ,
>
> ויש לנו בית,
>
> ויש לנו עץ,
>
> ויש לנו כביש,
>
> ויש לנו גשר,
>
> ויש לנו שיר על ארץ ישראל.

**ימי זיכרון**

אלו ימים משמעותיים וחשובים והשיח בנושא פחות מותאם לילדימות בגיל הרך. לכן אנו התייחסנו לסימן המאוד ברור לימי הזיכרון - הצפירה. היא מספיק חזקה גם מבחינת שמע וגם מבחינת הסביבה שלנו כך שלא נוכל להתעלם ממנה. 

התחלנו להתכונן בכמה צעדים:

1  תירגלנו צלילים גבוהים ונמוכים בכיתה: האם זה נעים לי? האם אני מצליחה לשמוע משהו?

2. תרגלנו את עצירת התנועה שלנו: השתמשנו בצליל קבוע - כשהוא נשמע עומדים וכשהוא שקט זזים בחלל. 

3 .האזנו לצליל הצפירה: הכרנו אותה וסיפרנו לילדימות מי עוד ישמע את הצפירה הזו חוץ מאיתנו פה בגן… סבא שנמצא בצפון הרחוק, אמא בעבודה שלה והחברימות שבטיול באילת - כולם שומעים אותה. 

למה צריך את הצפירה? היא מסמלת לנו את הזמן המשותף לכל האנשימות במדינה לעצור יחד את הפעולות שלהם לעמוד ולחשוב על האהובים שלנו, על אלה שאנו מתגעגעים אליהם והדברים שאנו אוהבים ואוהבות לעשות. 

* איך כולם שומעים אותה יחד? היא נשמעת דרך רמקולים גדולים המפוזרים ברחבי המדינה. 
* מה עושים האנשימות כששומעים/ות את הצפירה? עומדים/ות ! 

**האביב הגיע ואיתו ימים חמים** 

השיח בחצר הימים האחרונים הזכיר קצת את ימי הסתיו המבולבל… חם לי או קר לי? ארוך או קצר? הילדימות כבר לגמרי יודעים לזהות בעצמם מתי הלבוש כבר לא מתאים. רובם כבר היו ליד מקור מים וגילו שהחום הפכפך קצת… גם לחצר הכנסנו קצת מים בעיקר לארגז החול והופ כל הילדימות בתוך הארגז בוחשים מערבבים יוצקים ובעיקר נהנים.

בעזרת אצבעות חזקות וזריזות הילדימות הצליחו להציל המון בעלי חיים שנפגעו מפסולת של בני אדם. הם קיבלו אותם על מגש קטן עטופות בגומיות צבעוניות, הוציאו בזהירות גומיה אחר גומיה ושיחררו את החיות לחופשי! 

**פינת השימוש החוזר**

מי יכול לנחש מה עושים עם שאריות מצה מפסח? בגן שלנו הופכים אותן למשטח צביעה עדין במיוחד. זו הזדמנות נהדרת לתרגל עבודה בצבעי מים  עבודה בחומר חדש ועדין בדיוק כמו המצה.. צבעי מים! 

הם דורשים קצת מים ולא יותר מידי הם דורשים שהמכחול יטייל עליהן ברכות ויאסוף צבע על שערות המכחול.

**מפגשי אנגלית**

מפגשי האנגלית שלנו בבוקר נמשכים כבר כמה שבועות - והילדימות כבר מכירים את כל ההוראות של המפגש באנגלית: מתי לשבת ומתי לעמוד, מה זה אומר "to open water bottles and drink", וגם מתי גבי אומרת לנו לסגור בקבוקים ולהחזיר למקום.

בשבועות האחרונים למדנו שמות של הרבה מאוד חיות! אנחנו מאוד אוהבים את השיר שלנו על [5 הברווזים](https://youtu.be/pZw9veQ76fothis), אבל לפעמים, גבי לא מוצאת את אמא ברווזה! לכן, חיפשנו וחיפשנו בסלסלת החיות, ועזרנו לגבי למצוא את הברווזה. לפעמים אנחנו מוצאים קודם את האריה, הצב, החתול והדג בטרם אנחנו מוצאים את הברווזה. השבוע מצאנו חיות חדשות בדרך! ינשוף, כלב וטלה! בתום השיר, כל הילדימות בוחרים כיצד הם רוצים להיפרד מאמא ברווזה - בחיבוק או בנשיקה. השבוע גילינו גם דרך נוספת - כיף, או באנגלית: High Five! מוזמנים לנסות את אוצר המלים החדש גם בבית!

**מחכות לכם ביום ראשון עם בקבוקים מלאים וסדינים נקיים -** 

**כל צוות שכבת הבוגרים: אורטל, גבי, נופר, הילה, רוני, תמר ושגיא**