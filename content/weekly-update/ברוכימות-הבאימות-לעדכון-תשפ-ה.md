---
title: ברוכימות הבאימות לעדכון תשפ"ה
date: 2024-08-08T19:10:23.444Z
---
**שבת שלום לכל ההורימות, הותיקים והטריים שלנו!**

רגע לפני העדכון, כמה הודעות חשובות:

1. **ימי שישי**: עד אחרי החגים, הגן לא יעבוד בימי שישי. ללוח החופשות המלא, התבוננו [בעמוד הראשי באתר](https://ganyeledteva.co.il/), מצויינים שם גם כל אירועי הגן, ובאילו ימי שישי השנה הגן פעיל.
2. **גיבוש שכבתי + הרמת כוסית לראש השנה**: כבכל שנה נקיים מפגשי גיבוש לכל שכבה – הזדמנות להכיר זו את זה ואת הילדימות. המפגשים יהיו בארגונכם ההורים – נשלח אליכם מייל נפרד בנושא.
3. **עקיצות בגן**: מאחר המבנה צמוד קרקע ישנה בעיית עקיצות. ברמה שלנו, הגן עבר ריסוס ויעבור שוב בתקופת החגים, אנחנו מייבשות כל מקור מים, ועם זאת, יש יתושים וחרקים ולכן ההמלצה הכי טובה שלנו אליכם, היא לשלוח את הילדימות עם צמיד דוחה יתושים על הרגל, קונים את זה בכל סופר פארם וזה טבעי ובטוח והכי הכי מועיל. אפשר גם להימרח לפני הכניסה לגן!
4. **שמות על חיתולים**: תודה לכל מי שזכרו לכתוב שמות על כל הציוד! נבקש שתעזרו לנו ותרשמו שמות גם על כל חיתול: בגן אנחנו מחליפות מדי יום 3 פעמים חיתולים באופן קבוע (ולפעמים יותר אם החיתול מלא או שיש קקי), כדי שלא יווצר מצב בו אנחנו לא מחליפות חיתול יום שלם. לשם כך הצוות עובר ומוציא בבוקר מהתיקים 3 חיתולים כדי שלכל "החלפה רוחבית" שכזו יהיו לנו את כל החיתולים. אם אין עליהם שמות אנחנו לא יודעות לאחר מכן מה של ילד.תכן…
5. **אינטרקום נחלת יצחק**: כשאתם מצלצלים באינטרקום אנחנו שומעים וגם רואים. לעיתים לוקח לנו כמה דקות להגיע. אנא התאזרו בסבלנות, ואל תצלצלו שוב ושוב. בנוסף, שימו לב שבין השעות 12 ל-15 ילדימות ישנים בגן - אם הגעתם לאסוף את ילד.תכם בשעות אלו, כיתבו או התקשרו לקפטנית שלכם, ואנחנו נוציא את הילדימות החוצה. 
6. **אינטרקום בבלי**: שימו לב שישנה בעיית חשמל בשער, לצערנו רק ביום רביעי יגיעו לתקן ולכן מאוד מאוד חשוב שתקפידו לסגור את דלת הגן ודלתות הכיתות! כאשר השער יתוקן, נתרגל לעבודה עם האינטרקום (:
7. **כניסה לגן בבקרים/סופי יום**: בבקשה שימו לב למצב העומס במבואה/טרמינל... אם אתם רואים שיש כבר 2-3 משפחות בפנים, חכו בחוץ, והכנסו כשמעט מתרוקן. הכניסה לגן, במיוחד בימים הרגישים של תחילת השנה, בזמן שיש עומס, סתם מייצרת סטרס ומתח במיוחד לילדימות, ומקשה עלינו לתת לכם את ההתייחסות שמגיעה לכן ולהם.
8. **אוכל בגן:** נבקש להדגיש כי חל איסור מוחלט להכניס כל סוג של מזון לגן שלנו! יש לנו מספר ילדים אלרגיים בגן, ולכן בחלל הגן נמצא אך ורק אוכל שבושל בגן ומותאם לאלרגיות הידועות לנו. בנוסף, בגן שלנו הילדימות אוכלים את אותם הדברים (ואגב, גם הצוות!), וחולקים הכל! כיצד ירגיש ילד שרואה ילדה אוכלת לידו ביסקויט שהוא רוצה?
9. **עגלות**: לצערנו אין מקום לאחסן עגלות בתוך הגנים במהלך היום. בתקופת ההסתגלות בלבד ניתן להשאירן בכניסה לגן - רק שימו לב לקפלן ולסדרן בצמוד לקיר בכדי לא לחסום את הכניסה לגן ולאפשר לאחרים מקום. אין להשאיר עגלות בטרמינל/מבואה - זה מפריע לכניסת ויציאת הילדימות.
10. **מתנות לצוות**: החגים מתקרבים ואנחנו בטוחות שיהיה בכן רצון לפנק את הצוות. חשוב לנו להגיש בפניכם שאנחנו מאוד מאמינות באתיקה מקצועית , וכחלק מכך, אנחנו מבקשות  שלא להביא לצוות מתנות אישיות. לא למחנכת ספציפית, ולא ממשפחה ספציפית. המתנות בחגים (ראש השנה, פסח, וסוף השנה) נקנות ביחד מכלל המשפחות בגן לכלל הצוות, ואנחנו מאוד מבקשות שתכבדו את הבקשה הזו, כדי ליצור אקלים נעים לכלל הצוות ולא לגרום לתחושת תחרות ואי שוויון. 

## עדכון שבועי

אז למי שטרם הכירו - זה העדכון שלנו :)

מה מכיל העדכון?

**חלק ראשון**: הודעות חשובות על פעילויות הגן, תזכורות לגבי אירועים ותאריכים שונים ובקשות שונות מאיתנו. בדרך כלל החלק הזה לא ארוך כמו הפעם, ואפילו די קצר :)

**חלק שני:** מה עשינו השבוע בכל שכבה (ובכל סניף) - לרוב זה יהיה מופרד, אך השבוע כולנו התעסקנו באותו הנושא: השתלבות!

נשמח אם תקפידו לקרוא את העדכון מדי שבוע בשל ההודעות השוטפות המועברות אך ורק דרכו, וכמובן גם כדי לדעת מה קורה בגן, על מה אנחנו לומדים ומדברים, כיצד אנחנו מקיימים דיאלוג עם הילדימות בנושאים השונים, איך אנחנו מפתחים חשיבה מסועפת – במלים אחרות, איך נראית הפדגוגיה שלנו. קריאת העדכון בצורה שוטפת מאפשרת לכם להמשיך את השיח של הגן גם בבית, וללמוד על החוויות, הפעילויות והרגעים המרגשים שעברו על הילדימות ביום-יום שלהם בגן. קוראים אדוקים אף יבחינו בשלבי התפתחות וצמיחה, ויראו כיצד משבוע לשבוע אנחנו מפתחים ומשדרגים את הפעילויות והשיח. אנחנו גם תמיד נשמח לפידבקים על העדכון, אם יש דברים שהייתם רוצים לקרוא עליהם יותר (או פחות…).

העדכון הוא כלי נהדר לשיח עם הילדימות על מה שקורה בגן, וגם לפענוח התמונות שנשלחות אליכם מדי שבוע. אנחנו מאוד ממליצות לעבור על התמונות יחד עם הילדימות, לראות על מי הם מצביעים יותר ואילו תמונות מרגשות אותם יותר (כן, גם אם הם עצמם לא תמיד מופיעים בהן). העדכון יעזור להבין מה רואים בתמונות או יוסיף עליהן מידע…

בכלל, ממליצות לכם גם בשיחות עם הילדימות וגם בשיחות סוף היום עם הצוות, לשאול שאלות ממוקדות יותר ולא כלליות כמו "איך היה לך בגן היום?" ("בסדר"), או "מה אכלת בגן היום?". במקום זאת אפשר למשל לשאול: באיזה משחק מעניין שיחקת היום? ליד מי מהחברים ישנת בצהריים? איזה שירים שמעת היום? כמובן שככל שהילדימות יגדלו כך יוכלו לספק לכם תשובות יותר מפורטות…

## השתלבות בשנה החדשה

רגע לפני שנפרט על השבוע וקצת הראשונים שלנו, רצינו לנצל הזדמנות זו כדי להגיד לכולכם - משפחות ממשיכות ומשפחות מצטרפות - המון תודה על האמון שנתתם בנו! זה בלט מאוד בימים הראשונים, וגם הזכיר לנו כמה כשהתקשורת בין הגן לבית טובה, לילדימות הרבה יותר קל לעבור תהליכים כמו השתלבות או הסתגלות לשכבה חדשה. זה בלט בימים הראשונים ונתן לנו התחלה מדהימה!

את הימים הראשונים אנחנו משקיעים ביצירת אמון ובסיס חזק, כמובן למצטרפים שנמצאים בתהליך הסתגלות, אבל גם לבוגרים שלנו בנחלת יצחק שהמשיכו לשנה נוספת והחליפו חלל ובאופן חלקי גם צוות וחברימות. כלל המשפחות והילדימות נדרשים להסתגל למציאות חדשה, הילדימות בחללים אחרים, מחנכות חדשות וחברימות חדשים, ולכן הפוקוס שלנו הוא ביסוס האמון ויצירת אוירה נעימה ונינוחה.

מה אנחנו עושות לשם כך?

* נערכנו והתכוננו לימים אלו בחודש אוגוסט באמצעות סמינרים וישיבות ארוכות כדי להגיע מדוייקים ככל האפשר.
* לאורך כל חודש ספטמבר אנחנו צוות מתוגבר, כשגם אורטל ואחינועם עובדות לצד יתר הצוות.
* בכל יום בצהרים מתקיימות ישיבות צוות לכל השכבות. בישיבות אלו אנחנו מדברים על צרכים כיתתיים, צוותייים, וכמובן על הילדימות עצמם. אנחנו מדברות על כל ילד וילדה ומוודאות שאנחנו מצליחות להעניק לכולם את המענה הכי נכון לצרכיהם.

כמובן נשמור איתכם על קשר ישיר ונמשיך לעדכן אתכם - אם יש משהו שלא ברור אתם תמיד מוזמנים לפנות אלינו.

**אז שתהיה לכולנו שנה נעימה, מהנה ומוצלחת,**

**אחינועם, עומרי וכל צוות גן ילדי הטבע הדמוקרטי**

## אז מה עשינו השבוע?

בתחילת השבוע שעבר קיבלנו אתכם לראשונה בהתרגשות מרובה של כל הצדדים, את חלקכם כבר הכרנו, אחרים חדשים לנו לגמרי, ועבור הילדימות הכל חדש ומסקרן. בילינו את הימים הראשונים בניסיון להכיר את הילדימות קצת יותר, לגלות מה הם אוהבים, ולתת להם להכיר אותנו, את החללים השונים של הגן ואת פינות המשחק השונות שלנו. עבדנו הרבה עם חומרי הבסיס שלנו: חול, מים, בצק, צבעי ידיים וגירי שעווה. כולם חומרים שמרגיעים חושית ומעודדים יצירתיות.  

כל הדברים הללו חזרו אלינו השבוע, אבל אליהם הצטרפו גם דברים חדשים.

**להציל את החיות**❄️🧊

יום אחד הגיעו לחצר גושי קרח גדולים! התבוננו וגילינו שבחלק מקוביות הקרח נלכדו קצת איילים וחיות שונות. איך נוכל לחלץ אותן? הגשנו לילדימות את החיות הקפואות במגש  עם הרבה מים. מה עוד יכול לעזור לנו? אולי פטישוני עץ קטנים לדפוק על הקרח? מה עם ספוגים? הרגשנו את הקרח החלקלק (וגם טעמנו), התבוננו איך הוא הולך ונעלם, והרגשנו כמה קריר ונעים למרוח אותו על הגוף…

**בצק ועקבות**🐾

לאחר שחילצנו את החיות בהצלחה מהקרח החלטנו לבדוק מה יקרה עם נצרף אותן לבצק המשחק.

חברה אחת הכניסה שרשראות לחיות, חבר אחר הכין ים מבצק לדג וכולנו יחד התבוננו בעקבות של החיות השונות שנוצרו בבצק.

**צבעי ידיים**: איזה כיף למרוח צבעי ידיים על משטח שקוף ולראות אותו נצבע! ואתם יודעים מה אפילו יותר כיף? לנקות אחרינו! הילדימות נהנים במיוחד לקבל סמרטוטים ולנקות את המשטחים השקופים אחרי שסיימו לעבוד, ואנחנו נהנות לראות אותם עושים זאת באופן יזום ועצמאי!

**סדר יום**

השבוע התחלנו להיכנס לסדר היום שלנו - ממש בכל השכבות והסניפים! השעות שלנו עוד יתייצבו ככל שהילדימות יאריכו את השהייה שלהם בגן, אבל את סדר הפעולות כבר התחלנו להטמיע: אנחנו מגיעים למגוון פינות משחק, ובסוף שעת ההגעה יושבים יחד להפסקת מים! לאחר מכן אנחנו אוכלים ארוחת בוקר, עושים הפסקת מים נוספת, ואז נכנסים למפגש בכיף! לאחר המפגש מתחילים לעבוד בקבוצות קטנות, וגם יוצאים שוב לחצר. לבסוף מתכנסים לארוחת צהריים, מתנקים ומתארגנים, מארגנים את המזרנים ונכנסים למנוחה. ולאחר המנוחה? אנחנו שרים, רוקדים, מסדרים…

התחלנו להכיר את שירי הגן שלא כולנו הכיר: את המפגשים פתחנו ב"[בוקר שמש, אור! אור!](https://open.spotify.com/album/5JXQldw02zvzFGya3MDYs5?referral=labelaffiliate&utm_source=1100lw9yRR3M&utm_medium=Indie_Believe&utm_campaign=labelaffiliate#login)". רקדנו לצלילי "[הסוס](https://open.spotify.com/track/79oDEpY2n4yUw0PoXY9AGy)" וכמובן גם צלילים נצחיים מגני הילדים: "[גלגלי האוטובוס](https://www.youtube.com/watch?v=V46OZHPJIIg)", "[השפן הקטן](https://www.google.com/search?client=firefox-b-d&q=%D7%94%D7%A9%D7%A4%D7%9F+%D7%94%D7%A7%D7%98%D7%9F)"... קראנו הרבה "מעשה ב-5 בלונים" או "הארנב הקשיב", ועוד כל מיני ספרים אהובים…

**יום הולדת לקושקש🎈**

בשבוע שעבר היה ארוע מרגש בנחלת יצחק: אייל, הידוע גם כקושקש מהקיוסק שליד הגן, חגג  יום הולדת. קושקש תמיד משמח אותנו, מחייך לילדימות שבאים לקנות ארטיק אחרי הגן וגם התחנה האחרונה שלנו במסיבת הסיום של הבוגרימות בארבע השנים האחרונות :-)

חשבנו כיצד נחגוג לו את יום ההולדת? בעבודת צוות הכנו את  עוגת התפוזים והקוקוס של ימי ההולדת שלנו ושלט יום הולדת שמח שהילדימות קישטו במדבקות. בצהריים הלכנו להפתיע את קושקש בעוגה הטעימה ובשלט הצבעוני.

מזל טוב קוקשקש!

מאחלות שבת מנוחה – נחכה לכולן בגן ביום ראשון! לא לשכוח בקבוקים מלאים וסדינים נקיים.

**כל צוות גן ילדי הדמוקרטי, בנחלת יצחק או בבלי!**