---
title: שבוע באווירה ביתית ומשפחתית
date: '2019-02-02T17:35:14+02:00'
---
שבוע נהדר!

1.	לגבי שעת הגעה בימי שישי, הבנתי שזה לא היה מספיק בהיר- הגן נפתח בשעה 7:45, קבלת הילדים עד השעה 9:00 ולא יאוחר מכך. שעת האיסוף: החל משעה 11:30 ועד 11:45. 

2.	מגבונים- שימו לב שאתם זוכרים להביא בתחילת החודש וגם זוכרים לכתוב את עצמכם בטבלה שבשירותים. הצוות לא צריך להתעסק בזה. 

**שבוע מלא בטוב,**

**אחי.**



## צעירים א- שמוליק

## 

ט''ו בשבט אמנם כבר מאחורינו, אבל כל כך התרגשנו מחגיגות יום ההולדת לעצים בשבוע שעבר, שאת תחילת השבוע פתחנו בחגיגת שתילה…

לכיתה הבאנו ארגז שלם של שתילי תבלין וחקרנו אותם לעומקם. 

האדמה הטרייה היתה לחה וקרירה, העלים הדיפו ריח מיוחד משלהם. 

גילינו שיש לנו כמה סוגי שתילים – נענע, כוסברה ומרווה ושאלנו איך נבדיל ביניהם?

התבוננו בעלים, לכל עלה צורה משלו. יש עבים יותר יש דקים יותר, יש כאלה עם קצוות מחודדים וכאלה עם רכים ועגולים.

בנוסף לכל שתיל יש ריח אחר, גם עוצמת הריח משתנה… לנענע ולכוסברה יש ריח חזק ומרענן ולמרווה ריח עדין וחלש. 

נגענו בעלים והרגשנו כמה הם רכים ועדינים. אנחנו צריכים לשמור עליהם כדי שנוכל להשתמש בהם במקרה הצורך. 

למשל, בימים קרירים אפשר להכין תה טעים ומתקתק מעלי הנענע, כאשר אנחנו מרגישים שהבטן קצת כואבת אפשר להכין תה מעלי מרווה והכוסברה מוסיפה המון טעם למאכלים השונים.

אחרי שהסתכלנו בשתילים והרחנו אותם, התחלקנו לשתי קבוצות קטנות. חצי קבוצה נכנסה לזמן משחקי רצפה עם חולוד בכיתה והקבוצה השנייה יצאה איתי לחצר לשתילה באדניות המיוחדות שהכנו לכבוד השתילים. 

הוצאנו את השתילים מתוך האדניות שלהם וגילינו שסביב האדמה כרוכים חוטים שונים. מה החוטים האלה? נגענו בהם והם היו קצת רכים וקצת קשים... אלו הם השורשים! דרך השורשים המים מגיעים עד העלים! 

כל אחד ואחת בתורם ניגשו ובחרו את השתיל שעליו הוא רוצה לשמור בבית. מילאנו את האדנית באדמה, חפרנו גומה קטנה ושתלנו את השתיל! 

עץ חדש נולד! איזה מזל! נשקה אותו מיד שיצמח ויגדל!״ -קרוסלה.      





**מפגש**



השבוע התחלנו לדבר על יום המשפחה. ישנם הרבה סוגים של משפחות. כל משפחה מורכבת מאנשים שונים שמספרם משתנה ממשפחה למשפחה. אנחנו בחרנו להתמקד בערך של המשפחה עבורנו, מה אנחנו אוהבים לעשות יחד עם המשפחה שלנו, איך אנחנו מרגישים בתוך המשפחה והיכן אנחנו מתגוררים איתה. 



בהמשך ישיר לשיח עם הטבע, האדמה, הצמיחה, הפירות והירקות המשכנו השבוע עם משפחה אחת מיוחדת במינה - המשפחה שלי!

הכרנו את השיר והסיפור[ ״משפחה מיוחדת במינה״](https://www.youtube.com/watch?v=PH5lD8FpVqM) מאת דתיה בן דור.

 

> ״ יֵשׁ לִי מִשְׁפָּחָה מְיֻחֶדֶת בְמִינָהּ,
>
> שֶׁכָּל הַיּוֹם אוֹכֶלֶת יְרָקוֹת מִן הַגִּנָּה 
>
> אֲבָל לְכֹל אֶחָד יֵשׁ יֶרֶק מְיֻחָד, 
>
> שֶׁהוּא אוֹהֵב לִזְלֹל בְּאוֹפֶן מְיֻחָד. 
>
> 
>
> דּוֹד אֱלִיעֶזֶר אוֹהֵב רַק גֶּזֶר, 
>
> דּוֹדָה הֲדַסָּה אוֹהֶבֶת חָסָה, 
>
> דּוֹד יְחִיאֵל אוֹהֵב רַק פִּלְפֵּל, 
>
> וְדוֹד אַרְנוֹן אוֹהֵב רַק צְנוֹן 
>
> וְרוֹנִית הַדּוֹדָנִית- צְנוֹנִית. ״

את המפגש עשינו בהמחשה כאשר לכל בן ובת משפחה דמות משלה. הכרנו את הדמויות השונות ולכל אחת מהן הכנו את הירק שהם אוהבים במיוחד. הדמויות הפכו להיות אהובות במיוחד וכל מפגש נפתח בשאלה ״איפה המשפחה שלך?״



המשפחה שלי מקסימה ונחמדה והם באמת כמו שמוליק אוהבים לאכול ירקות מהגינה. אך היכן כולם מתגוררים? בבית! 

אלי סיפרה שיש לה בבית מרפסת ומאור סיפרה שהבית שלה גבוה וגם גבע צעק בהתלהבות רבה שהבית שלו גבוה מאוד. 

הבנו שישנם סוגים שונים של בתים - יש בתים קטנים עם גינה וקוראים להם בתים פרטיים ויש בניינים גבוהים גבוהים וקוראים להם בניינים! כמו שאנחנו מאוד אוהבים לבנות בקוביות. 

לפתע לכיתה נכנס קרטון גדול ובו חלונות- בניין עם הרבה הרבה קומות וחלונות והרבה משפחות שגרות בו.

זה הבניין משפחות מיוחדות במינן! 



הצענו להפוך את הבניין של המשפחה לבניין מיוחד במינו. התנסנו בצביעה במכחול -בעזרתו צבענו את הבניין בצבע אדום! (יותר מיוחד מזה!?) טבלנו את המכחול בקערה ומרחנו את הצבע על הבניין. גילינו שגם אם טובלים מעט את המכחול אפשר לצבוע המון כי הצבע נמרח. ברגע שהצבע התייבש פתחנו את החלונות ומה גילינו?! 

את המשפחות שלנו! איזו הפתעה! בניין שמוליק.

ישבנו סביבו וכל אחד מהחברים חיפש את המשפחה שלו. איפה המשפחה שלי? ליד מי אני גר/ה? 

את הבניין תלינו על לוח התוכן במבואה יחד עם הבניינים של כל הקבוצות ומדי בוקר וצהריים אנחנו מדברים על המשפחות שלנו והבניינים בהם עם גרים. הקבוצה שלנו מגלה המון סקרנות ביחס לבניין והחברימות פותחים את החלונות ומציצים על המשפחות של הגן. 



כמו שאמרנו בבניין יש המון המון בתים ולכל בית דלת משלו. איך נדע להבדיל בין הבתים? איך נדע איפה אנחנו גרים או החברים שלנו? גם בכיתה שלנו יש המון כיתות… איך נדע איפה הכתה בה אנחנו ישנים? כמובן! נכין שלט כמו שיש לנו בכניסה לבית!

על דף גדול במיוחד כתבתנו ״כאן ישנים בכיף משפחת שמוליק!״, צבענו אותו בטושטושים צבעוניים ותלינו בכניסה לכיתה!





**משחקים בכיתה**



המשחקים שלנו השבוע, גם הם היו סביב נושא המשפחה –משפחה היא קבוצה. 

התחלנו מחלוקה של משחקים לקבוצות לפי צבעים - משפחה של צהובים ומשפחה של אדומים וכן הלאה… 

חילקנו קוביות עץ צבעוניות, לגו, פירות וכדורים. 

המשכנו לחיות - חילקנו למשפחות של חיות - משפחה של אריות ונמרים, משפחה של פרות  ודינוזאורים. 

גילינו שישנם גדלים שונים של חיות גדולות וקטנות - הגדולות זה ההורים והקטנות הילדים כמו שההורים שלנו הם נורא גדולים וגבוהים כך גם אצל החיות. 

בעזרת החיות גם התמקדנו בסוגים של בתים - לכל חיה בית משלה.

הכלב - במלונה 

היונה - בשובך

הדבורה בכוורת 

הפרות ברפת 

והסוס באורווה.



״תנו תרועה! תנו תרועה! יום הולדת, יום הולדת הינה בא!״



ביום חמישי חגננו לתהלי יום הולדת שנתיים! תהלי כל כך התרגשה ושמחה להיות במרכז תשומת הלב של החברים שלה! 

שרנו ורקדנו , חיבקנו ונישקנו, שני חברים הפכו לגמדים קטנים וחמודים שיצאו למסע חיפושים בעקבות המתנה האבודה לחברה המופלאה! 

תודה על מגש הפירות המפנק והעוגה הטעימה!

 



 

**הודעות**



\* השבוע אנחנו מתחילות נוהל חדש - מעתה את הפרידות בבוקר אנחנו עושים בחצר. לאחר הפרידה אנו נציע לילדים לשחק בפינות הגן השונות. המטרה שלנו היא ליצור חיבור בין ילדי הגן בכל הקבוצות וזו הזדמנות נהדרת עבורנו לעוד זמן משחק עם החברים מקבוצת שולה וגם עם החברים מקבוצות הבוגרים. טקס הפרידות אינו צריך להשתנות - נכנסים לגן, תולים ביחד את התיק על המתלה ומניחים את הבקבוק בסלסלה - הסלסלה שלנו תחכה לכם על הדק, אנחנו כמובן נחכה לכם בחצר. 

\* אני מזכירה ומחדדת את נהלי הגן בעניין עוגות ימי ההולדת – אין להביא עוגות שוקולד- לא כציפוי, לא כשוקולד צ׳יפס ולא בעוד וריאציות. אפשר להביא עוגות בחושות/ פירות בשמחה. אם בא לכם להביא פינוקים נוספים לילדים ואתם לא בטוחים, אתם מוזמנים להתייעץ איתנו מבעוד מועד ואנחנו נשמח לעזור. אבקש מכל ההורים להיצמד לנהלים ולא להעמיד אותנו במצבים לא נעימים.



\*	התחלנו חודש חדש - מזכירה את המגבונים להניח בשידת ההחתלה בשירותים ולסמן את שמכם בטבלה. 

\*	אל תשכחו לשלוח תמונה אחת מהסופ''ש המשפחתי שלכם.

\*	נוהל ימי ראשון סדינים רעננים ובקבוקי מים מלאים. 



**שבוע נפלא,**

**ויקה וחולוד**







## צעירים ב'- שולה 

## 

לכבוד יום המשפחה המתקרב ובא, התחבקנו חיבוקי דוב ענקיים, ביחידים, בזוגות ובקבוצה. 

למה דוב ולמה חיבוקים?

בגן אנחנו לא נוהגים לשייך את יום המשפחה למודל הקלאסי של "משפחה" מתוך הבנה שבמציאות בה אנו חיים, יש סוגים רבים של משפחות. 

חשוב לנו להציג לילדימות מגוון רחב של משפחות, לדבר על מהות המשפחה בשבילנו, ולהרחיב את המושג בית. 

אז בתור התחלה הכרנו את משפחת הדובים. 

שלושה דובים בגדלים שונים וצבעים הגיעו לבקר, שיחקנו איתם את משחק הזיכרון- מי חסר? 

לדובים יש מנהג מיוחד שבו הם מתחבקים חיבוק ע נ ק. 

פרשנו את הידיים לצדדים וניסינו לחבק את עצמנו בחיבוק דוב. 

התחלקנו לזוגות וחלקנו חיבוקי דוב.

משפחת הדובים מאוד אוהבים חיבוקים, ומה עם קבוצת שולה?

העברנו חיבוקים מאחד לשני במעגל גדול, היו כאלה שרצו לקבל וכאלה שלא. 

הנה, כבר מצאנו לנו הבדל שמייחד אותנו ממשפחת הדובים. 



"תמונה מיום שבת! תמונה מיום שבת! מי רוצה לראות תמונה מיום שבת?"

בארוחת הבוקר של יום ראשון אנחנו כבר מתחילים להעלות השערות בנוגע לתמונות שנראה במפגש... אנחנו מתרגשים לגלות מה עשו החברים עם המשפחה שלהם ביום שבת. 

ניצלנו את ההזדמנות כדי לדבר על כל הדברים הכיפיים שאנחנו עושים עם המשפחה שלנו.

אני סיפרתי לחברים שצפיתי עם המשפחה שלי בהצגה. 

קיבלנו סרטון של אללי שטסה במטוס לארץ רחוקה- תאילנד! 

עומרון יצא לפיקניק משפחתי בפארק הירקון 

גולי יצאה לטיול משפחתי בחיק הטבע

יויו בילה עם אחותו יעל במסיבת יום הולדת

תותי ביקרה את סבא רבא שלה

נצ'י ביקר גם הוא את סבא וסבתא

שחק יצא לטיול בעגלת רכבת עם אשד הקטן



המון חוויות אנחנו צוברים עם המשפחה שלנו, משבוע לשבוע רמת השיתוף והשיח סביב התמונה עולה זה כיף לנו מאוד : ) 

בכל יום א' אנחנו פוגשים משפחה מעניינת במיוחד...משפחת כלי הנגינה. 

דיברנו על בני המשפחה, הצלילים השונים שהם משמיעים ובחרנו לנו את הכלי שאליו אנחנו מתחברים. 

הכרנו שיר חדש: [אני מנגן  ](https://www.youtube.com/watch?v=hxY70lDXaeM)

> " אני מנגן! מה אתה מנגן? 
>
> אני מנגן, מנגן ב..אקורדיון.
>
> קורדי,קורדי,קורדיון
>
> קורדי, קורדי, קורדיון! "



ארוחת הבוקר היא הזדמנות מצוינת עבורנו לפתח שיח משותף ועל הדרך להכיר סוגים שונים של משפחות. משפחת הירקות שאנחנו אוכלים, משפחה של צלחות צבעוניות, ואפילו משפחה של עצים שונים שתלויים להם על לוח התוכן במבואה. 

ארוחת הבוקר היא לגמרי זמן איכות קבוצתי, בו אנחנו חולקים חוויות ומספרים סיפורים... כמו שבבית אנחנו נהנים מזמן איכות משפחתי בארוחת ערב. החברים שמחו לשתף השבוע בחוויות ארוחת הערב ובעיקר במטעמים השונים...  

**מפגש**

השבוע במפגש ליווה אותנו הספר "הבית של יעל"/ אורה איל 

לכיתה הגיעו הסל, השולחן והארגז מהסיפור...בואו נהפוך אותם לבית שלנו!

הסל היה צר מדי. בכל פעם רק חבר או חברה אחת יכלו להיכנס פנימה... אפילו לשבת בתוך הבית הזה היה לנו קשה. 

מתחת לשולחן שכבנו לנו והסתתרנו. היה חשוך ונעים אבל תהינו איך נתקלח ואיך נאכל? 

הארגז, כמו בסיפור, היה הבית המבוקש ביותר. בדקנו כמה חברים יכולים להיכנס אליו במקביל וחיכינו שיגיע כבר תורנו להתפנק לנו בבית הארגז. 

הבתים השונים של יעל אפשרו לנו לדבר על מילים חדשות ומעניינות, ובעיקר על ההבדל ביניהן. "צר-רחב, "גבוה- נמוך". 



החברים דופקים על הארגז, "טוק טוק טוק? מי פה גר? אולי סוס? כלב? עכבר?"

לא...מה פתאום! 

הסוס גר באורווה! והכלב בכלל במלונה...שחק ציין ש"קרנגי" הכלב שלו לא גר במלונה אלא במיטה. 

את זמן המשחק החופשי שלנו הקדשנו בין היתר כדי להכיר בתים של חיות שונות.  

חיות הן חלק בלתי נפרד מהשיח ומהמשחק שלנו ועכשיו כשאנחנו מכירים את הבתים שלהן היחסים בינינו עלו שלב. 

הסיפור על הבית של יעל אפשר לנו לפתוח שיח מעניין על הבית...

מנור סיפרה על חצר גדולה בבית של סבתא, ושחק הוסיף שהוא מאוד אוהב לשחק בבית של סבתא ציפי. 

יש כל מיני בתים... יש בית של סבא וסבתא, יש בית עם ההורים שלי, יש בית גם בגן?! כן כמובן, גם הגן הוא סוג של בית עבורנו וקבוצת שולה שלנו היא כמו משפחה גדולה.  

ואיך נראה הבית שלנו? 

סיפרתי לחברים שאני גרה בבית עם גג! אני יכולה לעלות במדרגות ולהביט על כל הבתים בשכונה. 

החברים גם הזכירו שבבית יש מדרגות, מעלית, ומרפסת... 

אז הבנו שיש חברים שגרים בבניין גבוה ויש חברים שגרים בבית קרקע. 

דיברנו על ההבדלים והדמיון, והגענו למסקנה אחת: [אנחנו אוהבים להיות בבית!](https://www.youtube.com/watch?v=yXll9VNF118&start_radio=1&list=RDyXll9VNF118&t=4)



> " יש אנשים שמטפסים על הרים 
>
> יש אנשים שצונחים מגבהים 
>
> יש אנשים שרוכבים על סוסים 
>
> ויש כאלה שגומאים מרחקים 
>
> 
>
> אבל אני אוהב להיות בבית 
>
> עם התה והלימון והספרים הישנים 
>
> כן, אני אוהב להיות בבית 
>
> עם אותה האהובה ועם אותם ההרגלים 
>
> אוהב להיות בבית " 
>
>

בהמשך השבוע הפכנו את השיר הזה למשחק, כאשר כל פעם שאנחנו שומעים את המילה בית, 

המוזיקה נעצרת, ואחד החברים שקראנו בשמו, מחפש לו בית (מבין הבתים שפגשנו בסיפור) ונכנס מהר פנימה! 

למפגש נכנס בניין גבוה ובית עם גג אדום! 

מעניין מי גרים בהם...

ראינו שיש דלת כניסה והמון חלונות, אבל כולם סגורים...אולי נפתח אותם ונציץ? 

לא מה פתאום, זה לא נעים...

אז מה אפשר לעשות? "טוק, טוק, טוק מי שם גר? אולי סוס, כלב, חתול, עכבר?" 

זה לא הבית של יעל! צחקו החברים שכבר הכירו בעל פה את הסיפור...

אלה הבתים של חברי קבוצת שולה! 

התרגשנו כל כך לגלות שמאחורי כל חלון מסתתרת משפחה אחרת מקבוצת שולה.. 

אחרי שעברנו בין כל הקומות, ניסינו להיזכר איפה אנחנו גרים?

אולי בקומה האחרונה, היא גבוהה או נמוכה?

ומי שכן או שכנה שלי? 

לסיום קישטנו את חלונות הבניין והבית שלנו ותלינו אותם בשכונת גן ילדי הטבע יחד עם כל המבנים המעניינים של קבוצות שמוליק, תקווה והלו יעקב. 

מזמינה אתכם להיכנס ולהציץ בחלונות יחד עם הילדימות, הם מאוד מתרגשים מהעניין. 

 

**עצמאות, אחריות ומה שביניהם **

ישנם שני ערכים שמהווים בסיס לכל הפעולות שלנו בגן..

יש דברים קטנים אך משמעותיים שהופכים אותנו לאחראיים על עצמנו ועל הדברים שלנו. 

מה למשל?

כשאנחנו מתארגנים לשנת הצהריים, אנחנו חולצים בעצמנו את הנעליים. גם אם זה ייקח קצת זמן ויהיה מאתגר עבורנו, בסוף אנחנו מצליחים ומאושרים עד הגג. 

אנחנו מחפשים את התיק שלנו בין כל התיקים, ומוציאים בגד או חיתול נקי...אופס אולי עשינו קצת בלאגן בתיק שלנו?

אנחנו לומדים להחזיר את הדברים שלנו למקומם ולהוציא רק את מה שצריך.

עכשיו אנחנו כבר מוכנים לישון?

לא לפני שאנחנו לוקחים את השמיכה שלנו מהמדף וניגשים למזרון.

אנחנו כבר יודעים שאת השמיכה כדאי להרים בשתי ידיים כדי שלא ניפול

וכשבידינו השמיכות, אנחנו הולכים לישון שמחים ומרוצים : ) 

אנחנו מתעוררים עם מוזיקה נעימה, לאחרונה עם [הללויה](https://www.youtube.com/watch?v=YrLk4vdY28Q) או [מחרוזת שירי ענן על מקל](https://www.youtube.com/watch?v=8UREOHQ3_co), תלוי במצב הרוח...

כשאנחנו קמים, אנחנו מחזירים את השמיכה והמוצץ שלנו למקום, שותים מים, נועלים נעליים... 



אפשר כבר לשבת יחד כל החברים?

לא מפספסים את הדקלום של דתיה בן דור שמלווה אותנו כל היום... 

> "מה אוכלת חנה? בננה
>
> מה אוכל ברק? מרק!
>
> מה שותה אפרים? מים!
>
> ומה שותה יואב? חלב...
>
> השיר הזה עושה לי תיאבון,
>
> אז תנו לי לפחות מלפפון! 

מלפפון, מה פתאום.... הגיע הזמן לכריכים ופירות! אנחנו כבר לא יכולים לחכות!

יש טקס שלם סביב הבאת שולחן ומפה. כל חבר בתורו ניגש ובוחר לעצמו כריך או פרי. 

גם כאן, אנחנו משלבים את הצורך בעצמאות- אנחנו שמים לב מתי מגיע תורי ומי יושב לידי. האם הוא כבר קם והאם חזר לשבת, רק אז אנחנו ניגשים בתורנו לבד ולוקחים לנו כריך ופרי. 

כמובן שיש לנו אחריות גם כלפי שאר החברים שלנו שמחכים בסבלנות שאסיים ויגיע תורם. 

 

**הודעות ועדכונים**

\# ליעדי שלנו הייתה חולה כל השבוע, אנחנו מאחלים לה החלמה ומהירה ומקווים שתשוב אלינו בקרוב..

\# השבוע נציין את יום המשפחה בגן ביום שלישי באופן סמלי, כמו שכבר הבנתם אנחנו לא עושים חגיגות עם הורים בנושא.

\# אני מזמינה אתכם להציץ בבקשה השבוע במגירות שלכם, יש שם כמה שכבר עולות על גדותיהן... 

\# מגבונים לחודש פברואר- להביא ולא לשכוח לסמן בטבלה שהבאתם

\# לא לשכח להביא תמונה מהסופ"ש שלכם : )

\# יום א'- סדינים נקיים ובקבוקים מלאים 



**שבוע מלא בחום ואהבה! **

**שירז ואלינור **







## בוגרים א'- תקווה



שבת שלום הוריםות יקריםות,

ראשית נפתח באיחולי החלמה מהירה לעמנואל, אדם, יהונתן, ארבל ונבו שחסרונם בקבוצה ניכר. מקווים לראותכם ביום ראשון!

בתחילת השבוע, חווינו יום גשום. יחד עם הילדיםות ישבנו ליד התריס הפתוח והתבוננו בגשם, שרנו שירים על הגשם ונהננו מהחוץ – מבפנים. זאת היתה חוויה מיוחדת וקסומה עבור הילדיםות.

בנוסף, במהלך השבוע התחלנו לטפל בעציצים ששתלנו שבוע שעבר בחגיגות ט"ו בשבט. כמעט בכל יום הלכנו לעציצים שלנו, הרגשנו האם האדמה רטובה והשקנו יחד לפי הצורך. הילדיםות למדו שהאדמה צריכה להיות לחה ושהצמח זקוק למים אך גם לא יותר מידיי.

וכעת...

> יום המשפחה קרב ובא,
>
> ואנו חוגגים בקבוצת תקווה.
>
> משפחות רבות סביבנו יש,
>
> כל כך משמח ומרגש!



השבוע התחלנו לעסוק ביום המשפחה. ניתן לעסוק ביום המשפחה תוך דגש על אלמנטים שונים הקשורים לנושא. אנו בחרנו לעסוק ביום המשפחה תוך דגש במשפחות של דברים כמו למשל כלי תחבורה, ירקות וצבעים, וכמו כן, בהתבוננות על בית ומה הוא כולל. 

את העיסוק בנושאים השונים ערכנו במפגשים במהלך השבוע וכן בשעת היצירה והמשחק.



**משפחת "תקווה" במפגשים**

השבוע למדנו שיר בוקר חדש במפגש. שיר המגיע מהחינוך האנתרופוסופי ומברך ב"בוקר טוב" את האלמנטים השונים בטבע סביבנו ומברך בבוקר טוב גם את ילדי הגן:

"בוקר טוב לשמש הזורחת במרום,

בוקר טוב לדשא ולפרח האדום,

בוקר טוב יונה,

וגם לאדמה,

בוקר טוב לשם הילד/ה ובוקר טוב לשם הילד/ה...

בוקר טוב לאדריאן/ תמר/ רעות

בוקר טוב לשושנה/ נבת

בוקר טוב לכל העולם!"



את השבוע פתחנו בהצגת יום המשפחה. תחילה, הדגשנו שיש משפחות שונות של דברים. למשל, משפחת כלי התחבורה. חשבנו יחד על רעיונות אילו כלי תחבורה קיימים ויצרנו אותם באמצעות גופנו. הילדיםות חשבו על מטוס, אוטובוס, אוטו, מעבורת, אמבולנס, כבאית ומסוק. דיברנו גם על משפחת הפירות והירקות וכל ילד/ה אמר/ה איזה פרי או ירק הוא הכי אוהב. איכשהו טילון וארטיק גם התגנבו למשפחה. 

בהמשך, עסקנו בנושא הבית. קראנו את הסיפור "הבית של יעל" ויחד המחשנו אותו באמצעות אביזרים שנמצאים בגן. תחילה, ניסינו להכנס לתוך סל כמו שיעל שניסתה, לאחר מכן מתחת לשולחן עם מפה ולבסוף נכנסנו בזוגות לתוך ארגז גדול. הקריאה היתה חוויתית ומעניינת. 

התנסות נוספת ומעניינת שהיתה על נושא הבית היא החדרים בבית. יחד חשבנו על אילו חדרים יש בבית ובנינו אותם מקוביות בזוגות או בשלשות. הילדיםות חשבו על חדר משחקים (כמובן), על חדר שינה, מטבח, שירותים ומקלחת. הבנייה היתה מעניינת ומקורית. וכך למדנו ושוחחנו על סוגים שונים של חדרים בבית ומה אנחנו עושים בכל אחד מהם. 



**שעת היצירה ועבודה בקבוצות**

את השבוע התחלנו ביצירת בצק יחד. ערבבנו יחד קמח, מים, שמן ומלח וראינו כיצד נוצר הבצק. לאחר מכן עבדנו איתו כמובן.

דבר נוסף שהתחלנו לעשות כבר בשבוע שעבר ונמשיך לעשות זה לקחת חומר או פעילות מסויימת ולחזור עליה במהלך כל השבוע. הרציונאל לכך הוא שהילדים משכללים את יכולותיהם ומפתחים את היצירתיות שלהם עם החומר. אנחנו, כמבוגרים, אולי משתעממים בקלות, אך הילדים חייבים את הזמן והמשחק החזרתי עם החומר/הפעילות בשביל ללמוד ולהשתפר.

השבוע הפעילות היתה השחלה של קשים במנקי מקטרות. תחילה, הילדיםות השחילו קש אחד או שניים ובחנו את החומר. ביום חמישי, אחרי תרגול רב, הם כבר יצרו צמידים, שרשראות וצוללות. היה מדהים לראות את השימוש שלהם בדמיונם. 

דבר נוסף שעשינו, בעקבות השיח על משפחות, הוא חלוקה של גומיות ב-4 צבעים שונים לקערות ומיון לצבעים. פיזרנו את הגומיות על הרצפה וכל ילד/ה לקח כמה גומיות ומיין לקערות. כך תרגלנו מוטוריקה עדינה ומיון.



**הבניין של תקווה**

במהלך השבוע העברנו לילדימות גם מפגש בנושא בית.

התחלנו בשירים הרגילים שלנו שבהם אנחנו מסתובבים בכיתה, לוקחים איתנו תיק דמיוני  והולכים לגן, והפעם דמיינו את הסביבה שלנו, את הבית שלנו, השכונה העצים והשכנים.

בשיר נוסף בו אנחנו מחקים בכל פעם חיה אחרת, דיברנו הפעם על הבתים של החיות. חשבנו- איזה בית יש לפרפר? ואיזה בית יש לדג?



כשהתיישבנו, הצגנו לילדימות את הבניין שהוכן במיוחד לקבוצת תקווה!

דיברנו על הגובה של הבניין, ועל הקומות ואיך עולים לקומה הכי גבוהה, הילדימות שיתפו איך נראה הבית שלהם, אם הוא גבוה כמו הבניין שלנו או דווקא נמוך?

כשסיימנו לדבר על הבניין עצמו, הראינו לילדים את התמונות שההורים שלחו לנו! הילדימות מאוד התרגשו לראות את התמונות עם שמשפחות ורצו לספר על המשפחות שלהם, גילינו שכולנו מאוד שונים אחד מהשני וגם דומים! אמרנו שנמקם את התמונות בבניין כדי שיידעו ששאנחנו גרים שם ביחד, כמו שכנים, ועכשיו צריך לבחור ליד מי גרים!

אז שאלנו את החברימות... באיזה קומה היית רוצה לגור? ליד מי?

לאט לאט הקומות התמלאו ונוספו מלא שכנים לבניין של תקווה.

לאחר שסיימנו למקם את התמונות, החלטנו שאנחנו רוצים להוסיף לבניין עוד טאצ' של תקווה.

לקחנו צבעים וספוגים מרובעים קטנים, והכתמנו על כל הבניין, כאילו ריססו עליו או השפריצו צבע!

וככל שצבענו את הבניין, הרגשנו שהוא יותר ויותר שלנו

בבוקר שלאחר הכנת הבניין, הילדימות התרגשו לראות את הבניין תלוי במבואה, ואפילו זכרו ליד מי גרו!

במהלך הפעילות למדנו על סוגי משפחות שונים, העדפות שלהם של איפה נוח לי לגור, מה זה אומר לגור בבניין ולגור בבית, מה צריך כדי שיהיה לי נעים בבית.





**קן לציפור!**

כשאנחנו משחקים בחצר, אנחנו שמים לב שהילדימות מאוד אוהבים ללקט חפצים קטנים, אם זה צעצועים, או עלים או מקלות.

יערה שלנו אוספת כבר זמן מה מקלות וזרדים בכל מיני גדלים. הפעם כשיצאנו לחצר סיפרנו לה שגם ציפורים מאוד אוהבות ללקט מקלות וזרדים, כדי לבנות את הקן שלהן- הבית שלהן. יערה נורא התלהבה ומיד רצתה לאסוף עוד מקלות כדי לבנות קן לציפור. תיווכנו ליערה שכדי לאסוף המון מקלות צריך עוד חברים שיעזרו, אז אפשר לפנות לחברים ולבקש שיעזרו לנו לאסוף, תחילה יערה ניגשה לתומר ואלונה, שהתרגשו מהיוזמה ועזרו לה.

לאט לאט התחלנו לראות עוד ועוד ילדים מהקבוצה נרתמים למשימה, את עידו ולביא וגם פלג

והתרגשנו נורא!

שמנו צלחת ירוקה ליד הבקבוקים ואמרנו לחברים שאפשר לשים את מה שאספו שם, ראינו איך הצלחת מתמלאת ובו זמני איך הילדימות נהנים מהאחריות והפעילות.

דיברנו על איפה אפשר למצוא את המקלות, מאיפה באים המקלות? מהעץ? האם יש עצים בחצר שאפשר לבדוק אם נפלו מהם זרדים?

ואולי שושנה גם בונה קן ויכולה לשתף בחלק מהמקלות שלה?

זאת היתה הזדמנות נהדרת לעבודת צוות וללמידה על בתים שונים לכבוד יום המשפחה. 



**פיקניק יום שישי**

ביום שישי האחרון היה יום שמשי ונעים ובחרנו לקיים את ארוחת הבוקר שלנו בחצר על שולחנות הפיקניק שלנו. פרשנו מפה לבנה, חילקנו צלחות כאשר כל ילד/ה בחר את איזה צבע הםן רוציםות ואכלנו יחדיו. בתפריט: ירקות צבעוניים, טחינה, לחם, ממרח עדשים מעניין ולקינוח – פנקייק ורוטב מתקתק וטעים. היתה חוויה נעימה חמימה ומגבשת.



**הודעות חשובות**

\#  יום א'- סדינים רעננים ובקבוקים מלאים.

\# תזכורת נוספת לשים שקית ניילון לכביסה בתיקים. 

\# השבוע נזכיר לכםן לקחת את השמיכות לכביסה ביום חמישי. בעקבות הוירוסים המסתובבים בתקופה זו, מומלץ לכבס גם את השמיכות.



**שבוע שמשי ונהדר,**

**רעות, אדריאן ותמר. **







## בוגרים ב'- הלו יעקב.

## 

אתחיל ואומר כמה טוב לחזור.

תודה לכן/ם על המילים החמות והחיבוקים המנחמים. 

בחרתי לחזור בשבוע מאוד סימבולי- שבוע המשפחה בגן.

עם כל הקושי, לא יכלתי לחשוב על שבוע טוב יותר.



אז מה עשינו השבוע?

דיברנו על מבנים גדולים וקטנים, על סוגי בתים שונים, איפה החיות גרות ומה צריך כדי שהבית שלנו יהיה קצת יותר מסתם מבנה?

והכי חשוב איך מכניסים לשם גם את הלב? 





**בתים, בתים, בתים **



מי אני ואיפה אני גר .

דיברנו על סוגי בתים שונים לבני האדם ולבעלי החיים.

לדב יש את המערה שלו היא גדולה, חשוכה וחמימה 

לנמלים יש קן באדמה ודרך ארוכה ועמוקה להגיע למחסן מזון ומקום לגדל את הנמלים הקטנטנות.

העכביש טווה קורים המשמשים כבית, מקור לתפיסת מזון.

ומה איתנו בני האדם מהו בית? המקום בו המשפחה שלנו גרה.

מה צריך שיהיה בבית…? משחקים, אוכל, מיטה- אלו המון חפצים, איפה נשים אותם?

הבית שלנו מחולק לחדרים, איפה מבשלים ומאחסנים מזון במטבח.

איפה מתנקים ומתרוקנים ? בשרותים/מקלחת

איפה ישנים ? בחדר שינה , אמא ואבא בחדר אחד עם מיטה אחת גדולה ואנחנו בחדרים שלנו.

החברימות גילו לנו שהם אוהבים להירדם בחדר שלהם ולהגיע בלילה למיטה של ההורים כי הכי כייף ביחד.

איזה מן חדרים היינו רוצים שיהיו בבית?

חדר בוץ- חדר גדול מלא באדמה ומים ואפשר למרוח ולהתלכלך.

חדר משחקים שבו אפשר לשחק כל היום.

חדר חיות- שכל החיות שאנו אוהבים יחיו איתנו.





**פרויקט הבניין שלנו**

לאחר שהבנו איזה מן מבנה אנחנו רוצים שיהיה לנו- חזק שיכיל את כולנו ויהיה מיוחד, התחלנו ליצור אותו יחד.

בהתחלה ניסינו לבנות מבנה בעזרת קוביות עץ קטנות, לגו ומגנטים. לכל המבנים היו קירות, דלת כניסה ולחלקם אפילו קומות.

שמנו לב שמבנים מעניינים יותר כשאנו משתמשים בכמה צורות כמו משולשים, מלבנים וריבועים.

הבנו גם שצריך בסיס רחב, אחרת הכל נופל וזה מסוכן, המבנה צריך להיות יציב.

אחרי שהפקנו את כל הלקחים, החלטנו להתחיל וליצור את הבניין של הלו יעקב.

לקחנו קרטון גדול וחתכנו צורות בעזרת סכין יפנית.

את כל הצורות אספנו והתחלנו להרכיב את הבית שלנו, ממש כמו שמרכיבים פאזל ולא ממש ידוע איזו תמונה תצא בסופו. וזהו הגיע הזמן לצבוע ולחבר את החלקים.

בחרנו יחד בצבעי גואש שאנו הכי אוהבים, ישבנו בזוגות והתחלנו לצבוע.

כשהכל התייבש, החלקים חוברו בעזרת דבק חם ומה שנשאר זה לבחור היכן אנו גרים ומי יהיו השכנים שלנו.

כשהמבנה עמד החברימות ממש ממש התרגשו.









**השכנים שלנו **

בבניין עם המון קומות ודירות אין מנוס משכנים וזה נחמד כי אפשר לבקש ביצה אם חסר, או להיות יחד כשיש הפסקת חשמל...

הפעם דיברנו על שכנים שלא כל כך שמים לב לסביבה שלהם, שכנים פחות נעימים כאלה הזורקים את שקית הזבל שלהם ליד הפח ולא בפנים, כאלה השומעים מוסיקה חזקה בלילה כשכולם ישנים או בשעות הצהריים כשהילדים מנמנמים.

הבנו שלפעמים צריך לומר מה שמפריע לנו ולנסות לעזור ולתקן כדי שנוכל לחיות יחדיו.

[זקני צפת- השכן](https://youtu.be/9fFKo77KJec)





**זה התחיל בשני הורים….**

מפגש הבוקר שלנו נפתח כשהחברימות נכנסים, ניגשים לסיפרייה, לוקחים ספר ומעיינים יחדיו.

השבוע החברימות נכנסו וגילו שמסביב במקום ספרים ממתינות להם תמונות…. ומי בתמונות?

יש פרצופים מאוד מוכרים: הנה גלעד וזו אירי ו...היי אני מכיר אותה זו אמא של שקד.

אלה המשפחות שלנו! קראו החברימות.

כל חבר/ה הציגו את המשפחה שלה וגילינו שיש משפחות עם שתי אימהות ומשפחות עם אמא ואבא.

בחרנו חלונות חתכנו בעזרת סכין והתחלנו למקם את התמונות שלנו מי שכן של מי?…

ומה נוכל לעשות כדי להיות שכנים טובים.



והבית לאט לאט הפך מסתם מבנה לבית שלנו.

זה מתחיל בלב שלנו המרגיש את אלה האוהבים, הדואגים והתומכים...אלה המעצימים אותנו, המכוונים, המחבקים ולפעמים גם הנוזפים כי אחרת איך נדע. ובדרך כלל זו המשפחה שלנו … כשאנו גדלים אנו למדים שבכל מקום בו הלב מרגיש שלם יכול להיות הבית שלנו ממש כמו הגן.

מנקודת מבט אישית, ואני מרשה לעצמי לצרף גם את דור לתפיסה זו, הגן הזה זו המשפחה שלנו- תמיכה, אהבה והעצמה מה צריך יותר מזה.

בגלל זה התחלנו לדבר גם על משפחת הלו יעקב .ונתעמק בכך שבוע הבא.

[המשפחה שלי - שלמה ניצן](https://youtu.be/p0psRa97T9U)





**מטפחים אחריות וצמחים**



האדניות המדהימות שלנו ממתינות בכל בוקר לביקור של הלו יעקב.

אנו ניגשים, מריחים ונוגעים באדמה ומרגישים האם היא לחה או יבשה.

כשהיא יבשה אנו מביאים מים בכלים ומשקים…לרווייה עציצים.

אנו יושבים ליד ונהנים מהשמש יחדיו.



תודה לאחינועם ודור על כל האהבה הדאגה והמשפחתיות להלו יעקב השבוע. 



**בקשות**

\# אשמח אם תקליטו לי משפט ותשלחו לוואטסאפ -  בוקר טוב הלו יעקב, מי אני ומה שמי?..( אבא או אמא) לטובת משחק ניחושים משפחתי. 

\# תיקי ספר - שקיות, שקיות, שקיות אנחנו עדיין אוספים. נשמח מכל מי שיש לו שקיות מכל הסוגים והמינים להביא לנו. 



**הודעות ועידכונים**

\# נוהל יום א׳ סדינים רעננים ובקבוקי מים מלאים.

\# מגבוני חודש פברואר, חבילה לילד. לא לשכוח להניח בשידת ההחתלה ולסמן בטבלה.





**שבוע מלא בשורות טובות**

**אורטל ודור (:**
