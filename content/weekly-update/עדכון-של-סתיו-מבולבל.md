---
title: עדכון של סתיו מבולבל
date: 2021-10-15T08:44:18.633Z
---
**שבת שלום!**

כמה הודעות קצרות הפעם לפני שנעבור לעדכון עצמו:

1. **חילופי עונות**: הסתיו הגיע ואיתו בלבול אחד גדול: האם חם או קר היום? הבקרים קרים אך במהלך היום כבר חם ממש. הצעת ייעול לתקופה זו: הלבישו את הילדימות בשיטת הבצל. קצר מתחת וארוך מעל.
2. **ימי גיבוש שכבתיים**: נדחו לשישי 5.11.21. תודה להורים שהתנדבו לארגן! פרטים נוספים יימסרו בהמשך :) 

**שבת קסומה,** 

**אחינועם וכל צוות ילדי הטבע הדמוקרטי**

 

## שכבת הצעירים

השבוע כבר ממש הבחנו שהסתיו כבר כאן! חלק מהילדימות הגיעו כבר עם שרוולים ארוכים, הבקרים היו קרירים ובוקר אחד אפילו ביקר אותנו טפטוף קל בחצר! אבל הסתיו עונה הפכפכה, ובמהרה השמש יצאה וחיממה אותנו. כולנו הורדנו את החולצות הארוכות, המחנכות מילאו את שולחן המים כדי שנוכל קצת להשפריץ, והיה לנו חמים ונעים! מיד נרחיב, אבל קודם, כמה הודעות:

* **נוהל יום א**': לא לשכוח להגיע ביום ראשון עם סדינים רעננים ובקבוקים מלאים!
* **תיקים**: מזכירות שוב להקפיד להכניס לתיק מספיק חיתולים - לפחות 4 - ולא לשכוח לרשום עליהם שם. שימו לב להכניס גם חולצה קצרה וגם ארוכה להחלפה, ושיהיו לנו לפחות 2 סטים של בגדים להחלפה - אנחנו לפעמים מחליפים באמצע היום אם הבגדים מאוד נרטבים אבל היום מתקרר.
* **מגבוני אוק'**: אם לא הבאתם, עדיין אפשר להביא. אם שמתם בתיק ולא לקחנו - אנא הפנו תשומת ליבנו לכך :)

 

**ובחזרה לעדכון:**

באחד הימים השבוע הגענו לגן, וגילינו שהחצר רטובה! הדק והדשא היו רטובים, וגם חלק מהמשחקים שלנו! ובעודנו מתבוננים בחצר, פתאום הרגשנו טיפה קטנה על האף, ועוד אחת על המצח! גשם!

> "גֶּשֶׁם, גֶּשֶׁם, מִשָּׁמַיִם
>
> קוֹל הֲמוֹן טִפּוֹת הַמַּיִם
>
> טִיף-טִיף-טַף! טִיף-טִיף-טַף!
>
> מַחֲאוּ כַּף אֶל כַּף!
>
> טִיף-טַף, טִיף-טַף
>
> טִיף-טִיף-טַף, טִיף-טִיף-טַף
>
> מַחֲאוּ כַּף אֶל כַּף!"

 הוצאנו לשון וניסינו לתפוס את הטיפות בפה! כמה נעים להרגיש את הטפטוף הרך על הפנים! בכלל, שמנו לב שבבוקר כשאנחנו בדרך לגן כבר קצת קריר. חלק מהילדימות מגיעים עם חולצות ארוכות. לאט לאט במהלך היום, השמש יוצאת ואנחנו מרגישים שחם לנו. איך אנחנו יודעים שחם? השרוולים הארוכים קצת מציקים, אנחנו אולי מזיעים והידיים והפנים שלנו חמות. אנחנו המחנכות שמות לב לפנים סמוקות או מאבקי שרוולים, משקפות לילדימות את התחושה שאנחנו מרגישות כשחם לנו, ומציעות עזרה בהורדת החולצה. כך היא עונת הסתיו, לפעמים קריר, לפעמים חמים!

ומה עוד יש בסתיו? רוח!

> " רוּחַ רוּחַ רוּחַ רוּחַ
>
> בַּפַּרְדֵּס נָפַל תַּפּוּחַ
>
> הוּא נָפַל מֵרֹאשׁ הָעֵץ
>
> הוּא נָפַל וְהִתְפּוֹצֵץ
>
>  אוֹי חֲבָל חֲבָל חֲבָל חֲבָל
>
> עַל תַּפּוּחַ שֶׁנָּפַל,
>
> שֶׁנָּפַל מֵרֹאשׁ הָעֵץ
>
> וְהִתְפּוֹצֵץ!"

הדקלום הזה חזר הרבה בכל פעם שהרגשנו רוח על הפנים - חשבנו מה עוד עושה לנו רוח בחצר. "המאוורר", אמרו כמה ילדים, וביקשו שנפעיל אותו. הוצאנו גם את המצנח, וראינו איך כשאנחנו מנופפים בו, גם הוא עושה לנו רוח על הפנים. ניסינו גם אנחנו לעשות רוח: "פוווווווווו", עשינו עם השפתיים וניסינו להוציא את כל האוויר שלנו! הפעולה של ה"פווו" חשובה לנו מאוד בגיל זה - היא מלמדת אותנו על נשיפה, עוזרת בפיתוח שרירי השפתיים והנשימה, ועוזרת גם לבעיות של ריור.

 בשבוע הבא נמשיך להעמיק ולהרחיב את שיח הסתיו שלנו - מה קורה לעצים בסתיו? ולציפורים?

 **בינתיים, סופ"ש נעים!**

**צוות שכבת הצעירים - שיר, רותם, רוני, עדי, מיכל, חולוד, חוה ובר**

  

## שכבת הבוגרים

שבוע חדש וקסום עבר עלינו בגן - פגשנו חומרים מרגיעים כמו בצק, חימר, גירי שעווה וגואש.  שיחקנו בחול, בנינו בקוביות, קראנו סיפורים, רקדנו, שרנו ומצאנו סימנים נוספים לסתיו שהגיע אלינו. 

 מייד נספר, אבל קודם כמה הודעות:

* **נוהל יום א':** לא לשכוח להגיע ביום ראשון עם סדינים רעננים ובקבוקים מלאים!
* **חיתולים**: מזכירות שוב להקפיד להכניס לתיק מספיק חיתולים (3-4), ולא לשכוח לרשום עליהם שם.
* **גמילות**:ילדימות שנמצאים בתהליך פרידה מהחיתול, אנא הקפידו להכניס לתיק מספר גדול יותר של בגדים להחלפה במקרה של פספוסים.
* **פינת השימוש החוזר**: נשמח אם תצליחו לאסוף כמה שיותר גלילי נייר לצורך פעילות.

 

**בחזרה לעדכון:** 

השבוע ממש הרגשנו כמה הסתיו הפכפך! המון ילדימות הגיעו לגן בבגדים קצרים ודקים, ומעל לבשו שכבה נוספת ארוכה ומחממת. בזמן חברותא בדקנו האם קר לנו או חם לנו עכשיו? שמנו לב שבשעות הבוקר והערב קריר, ובצהריים חמים. זה קורה בגלל שהשמש שלנו שוקעת מוקדם יותר, ופתאום יש חושך כשאנחנו עוד משחקים בגינה הציבורית. השמש גם זורחת מאוחר יותר, כך שלעיתים אנו מתעוררים ועדיין חשוך בחוץ.\
לאורך השבוע, כששיחקנו בחצר, לפעמים השמש נעלמה לנו. חיפשנו וחיפשנו, וגילינו שהיא מתחבאת מאחורי העננים. פתאום הבחנו שחלק מהעננים שבשמיים לבנים, וחלק אפורים. שאלנו: למה העננים אפורים? מתי יש עננים ממש ממש אפורים? כשיורד גשם. הבנו שככל שהענן אפור יותר - יש בו יותר טיפות של מים, וכשהענן לבן, אין בו הרבה טיפות של מים. באחד הימים גם הרגשנו טיפות קטנות של גשם במצח, באף, ביד, על העור החשוף שלנו - זה היה ממש מרגש. במפגש הילדימות סיפרו שבלילה הם שמעו רעמים, ובבוקר גילו שלוליות בדרך לגן.

סימן נוסף של הסתיו שזיהינו הייתה הרוח! בחצר ודרך החלון בכיתה ראינו כיצד היא מניעה את העלים על העצים, את הוילון התלוי מעל החלון, את הלכלוכים על המדרכות ומקררת לנו את הזרועות החשופות. חשבנו איך בעזרת הגוף אפשר לייצר רוח? גילינו שכאשר מנופפים את הידיים נוצרת רוח, וגם בעזרת השפתיים וחלל הפה שלנו אנחנו יכולים להפיק רוח חמה. בדקנו מה יקרה אם ננשוף בעזרת קשית על פונפונים וכדורי קלקר. גילינו שבכדי להזיז את הפונפון אנחנו צריכים להפיק רוח חזקה יותר, מפני שהוא כבד יותר. ואילו כדורי הקלקר יותר קלים, ולכן גם אם נפיק רוח חלשה הם יזוזו. 

בהמשך פרסנו דף גדול על הרצפה, דיללנו גואש במים, נשכבנו על הבטן ושוב ניסינו להזיז את השלולית בעזרת קשית. זה היה ממש מצחיק לראות איך השלולית מטיילת על הדף. התרגשנו לראות את הילדימות מחפשים פריטים נוספים לנשוף עליהם כמו: עלים, דפים, קוביות עץ ועוד. תהינו עם אילו חפצים אנחנו יכולים לייצר רוח? הסתובבנו בחצר וניסינו להניף חפצים שונים כמו: חישוק, מכונית צעצוע, כובע, מטרייה, שמיכה, מצנח. גילינו שהמכונית והחישוק לא יוצרים רוח, אבל כאשר הנפנו את השמיכה והמצנח הם עשו לנו רוח על הפנים והשיער. זה היה ממש מרענן ונעים :) 

למדנו גם דיקלום נחמד של אהרון אשמן, 

> " רוּחַ רוּחַ רוּחַ רוּחַ
>
> בַּפַּרְדֵּס נָפַל תַּפּוּחַ
>
> הוּא נָפַל מֵרֹאשׁ הָעֵץ
>
> הוּא נָפַל וְהִתְפּוֹצֵץ
>
>  אוֹי חֲבָל חֲבָל חֲבָל חֲבָל
>
> עַל תַּפּוּחַ שֶׁנָּפַל,
>
> שֶׁנָּפַל מֵרֹאשׁ הָעֵץ
>
> וְהִתְפּוֹצֵץ!"

 בשבוע הבא נמשיך לחקור את סימני הסתיו!

 **סופשבוע נעים,**

**צוות שכבת הבוגרים: אורטל, גבי, נופר, הילה, רוני, תמר ושגיא**