---
title: מחוף הים ועד פריחת הדובדבן
date: 2024-07-12T12:42:39.206Z
---
**שבת שלום לכל משפחות הגן**,

1. **מסיבות סיום**:

מסיבת הסיום של השכבה הצעירה תתקיים ביום חמישי הקרוב, ה-18.7, בשעה 17:00, בחוף גבעת העליה. כדי שהילדימות והצוות יספיקו לנוח ולהתארגן, ביום זה האיסוף של שתי השכבות יהיה מוקדם: את הצעירים ניתן יהיה לאסוף בין 14:45 ל-15:00. לאחר מכן הצוות כבר עסוק בארגונים למסיבה ונסיעה לחוף. כדי שגם צוות השכבה הבוגרת יוכל לעזור בארגונים, איסוף הבוגרימות יהיה עד השעה 16:00. אנא הקפידו לשבץ את עצמכם בטבלת הבאת ושינוע הציוד למסיבה.

מסיבת הסיום של השכבה הבוגרת תתקיים בדיוק שבוע לאחר מכן, ב-25.7, ותיערך במתכונת של מסלול משימות שכונתי בכל האתרים המוכרים בסביבת הגן. ביום זה הגן ייסגר בשעה 16:00 בשתי השכבות על מנת לאפשר לצוות להתארגן ולנוח מעט. 

2. לצורך פעילות נשמח אם תשטפו ותביאו לנו את גביעי היוגורט, קוטג' והמעדנים שלכם (או דומיהם) - כך נלמד קצת על שימוש חוזר וניצול הפלסטיקים שלנו עד תום, וגם נהנה מהם כמובן!

**שבת שלום ומנוחה,**

**עומרי, אחינועם וכל גן ילדי הטבע**

## השכבה הצעירה

השבוע המשכנו להעמיק ולגעת בקיץ ומאפייניו, בים ובחול, במים ובאוצרות הים שאפשר למצוא בחופי הים היפים שלנו! 

**מתנות מן הים**

המפגשים והמשחקים החברתיים שלנו בארגז החול הם הזדמנות נהדרת לשיח מעמיק, לחקר ושאילת שאלות. דיברנו על המתנות שהים נותן לנו ומה אפשר למצוא בחוף הים! צדפים יפים וצבעוניים שהם גם בית של חיות ים קטנות, אבנים קטנות וגדולות, חלקות ומחוספסות. 

השבוע הוטמנו בארגז החול שלנו מעט אוצרות ים, היו שם צדפים בגדלים שונים ואבנים יפות וכשהילדימות נכנסו לשחק פתאום גילו את המתנות הללו. השתמשנו בכפות ובדליים, במסננות ובקערות, שטפנו את האוצרות במים והתבוננו בהם ואז הטמנו אותם שוב לחברימות הבאים שבאו לשחק בארגז החול.

**ניקיון חופים**

בהמשך לשיח על חופי הים שוחחנו מעט על היצורים שחיים בו. דיברנו על כמה חשוב שנשמור על הבית נקי ובזמן המפגש פרסנו את הבד הגדול והכחול שלנו שדימה ים. עליו פוזרו כל מיני חפצים, עטיפות וקופסאות, משחקים ואביזרים שונים. הילדימות הגיעו ועזרו לנו למיין מה לארגז ומה לפח. המשחקים חזרו לקופסאות שלהם והזבל הושלך לפח!

**חול תיפול**

השבוע במקום הכנת הבצק הטקסי והקבוע שלנו שפכנו את הקמח לתוך קערה גדולה, אך במקום מים מלח ושמן שפכנו שמן תינוקות ריחני ונעים. עירבבנו היטב היטב, לשנו ושיפשפנו את השמן עם הקמח ומה יצא לנו? חול קינטי! חול ריחני שמנוני ונעים:) מוזמנימות להכין בבית עם הילדימות זה כלכך פשוט! רק קמח ושמן תינוקות, הוסיפו כלים קטנים למשחק ואחסנו בקופסה סגורה להארכת השימוש!

נתראה בשבוע הבא עם בקבוקים מלאים וכמובן סדינים נקיים ורעננים:)

**שבת שלום מצוות השכבה הצעירה - הילה, נגה א, קרן אור, רוני,  יהודית, שירז, גבי, ענבר, דשה ואלמוג**

 

## שכבת הבוגרים

השבוע עברנו שוב יבשת - והפעם נחתנו לא ממש בתוך היבשת, אלא באח מוקף מים! יפן! לקח לנו המון זמן להגיע. אפילו המטוס היה צריך לעשות עצירה בדרך מרוב שזה מהיר. התיישבנו במטוס, חגרנו חגורות והתבוננו להמראה. איזה צליל יש למטוס כשהוא ממריא? חלק מהחברימות הציעו לקחת מסוק. הקשבנו לצליל של המסוק - הצלילים שלהם דומים או שונים? צירפנו גם תנועה: לצלילי המטוס פרשנו כנפיים ועפנו. לצלילי המסוק ניסינו להסתובב מהר כמו הפרופלור של המסוק! אחרי כמה החלפות כלי טיס, הגענו לבסוף ליפן ונחתנו בטוקיו הבירה.

בטוקיו פגשנו את נוריקו סאן, הילדה מיפן. הספר האהוב של אסטריד לינדגרן הגיע לשכבה, ואנחנו התבוננו בתמונות וניסינו להבין מה אנחנו רואים. ראינו שנוריקו סאן לובשת בגד מיוחד, שנקרא קימונו. גם אנחנו הבאנו לכיתה קימונו ומדדנו אותו אחד אחת. מאילו צורות הוא עשוי? מלבן אחד ענקי, ועוד שני מלבנים קטנים בצדדים שהם השרוולים. וכמובן צעיף מלבני ארוך ארוך שקושר את הקימונו סביב הגוף!

התבוננו גם איך נוריקו סאן מקבלת את ארוחת הבוקר שלה - במגש מסודר עם הרבה קעריות קטנות. גם אנחנו רצינו להכין קצת אוכל יפני! יום אחד הכנסנו לכיתה ריבועים מיוחדים - דפים מאצות נורי. מה אפשר להכין מהם? סושי! במה נמלא את הסושי? באורז! טעמנו את האורז המיוחד של הסושי - הוא טעים? מלוח? חמוץ? מתוק? הרגשנו באצבעות כמה האורז של הסושי דביק. ואז פרשנו עם האצבעות את האורז על הסושי. אחרי שהייתה לנו שכבה של סושי, היינו צריכים להחליט מה יהיה בלב הסושי שלנו: טעמנו משהו חדש שלא הכרנו - קנפיו! קשה לדמיין, אבל הקנפיו הוא בעצם דלעת שעברה תהליך כבישה. עכשיו היא רכה ומתקתקה! בחרנו גם ירקות ממגש ארוחת הבוקר שלנו, ואז התחלנו לגלגל את הסושי בעזרה מחצלת מיוחדת! קיבלנו נחש ארוך, שאותו המחנכת חתכה. אילו צורות קיבלנו עכשיו? נכון - עיגולים! מיד טעמנו את מה שיצא לנו, ואז הכנו עוד כמה גלילים כדי שכל הגן יוכל לטעום.

מה עוד רצינו לטעום מיפן? גיוזה! לשם כך נדרשו לנו כמה ימים: יום אחד הכנו את הבלילה לבצק, יום אחר הכנו את המילוי, וביום השלישי, חיברנו את הכל, והילדימות צבטו את הכיסונים והניחו במאדה שלנו. ואיך יצא? טעימממםםםם!

ביפן גם נולדו קיפולי הנייר, ואנחנו נהנינו להכין בינתיים קצת סירות ומטוסים מנייר, להשיט בשולחן המים ולהטיס בחצר הגן. קיפלנו גם מניפות שעזרו לנו מפני החום הרב בחצר. ביפן המניפה לרוב מאוד מקושטת. אחד הדברים שרואים גם על מניפות וגם על קימונו וכמובן דברים רבים אחרים, הוא פריחת הדובדבן, הסאקורה. גם אנחנו רצינו קצת עצי סאקורה משלנו, והשתמשנו בפלסטלינה כדי ליצור צורות של פריחה על עצים - עכשיו הכיתה שלנו נראית כמו חורשת עצי דובדבן בפריחה!

האזנו למוסיקה יפנית. הרגשנו שהיא מאוד איטית, והרבה פעמים, רק כלי אחד מנגן, או איש בודד שר. גם כשהמוסיקה קצבית - הקצב הרבה פעמים איטי. הקשבנו למוסיקה מהשבוע שעבר - המוסיקה הברזילאית. הרגשנו שישר הגוף שלנו רוצה לרקוד מהר. כשאנחנו מנסים לרקוד עם המוסיקה היפנית, התנועות שלנו הרבה יותר איטיות! החלפנו בין סגנונות, ועבור כל שיר ניסינו לנחש אם הוא מברזיל או מיפן! לאחר מכן הוספנו לכל שיר כזה גם ריקוד שמנסה להתאים למוסיקה!

בסוף היום התחלנו [במועדון הסרט של סוף השנה](https://www.youtube.com/watch?v=O82o15Asq54&list=PLLjInCvHPnCeucEcpSCxpAfm8nMWYZyHI&index=19) - השבוע ראינו עוד קצת סרטונים מהקרנבל בברזיל, ואז עברנו ליפן. התבוננו בסגנון של המתופפים הברזילאים, לעומת המתופפות היפניות. שניהם רוקדים עם התופים, אבל התנועות שלהם מאוד שונות! גם אנחנו ניסינו לחקות את התנועות ולתופף יחד עימם על הרצפה!. התבוננו בחיות האמזונס, ואחר כך עברנו להכיר כל מיני חיות יפניות. ולבסוף, ראינו סרטון על ילדים ממש כמונו בגן ביפן. איך נראה היום שלהם - דומה או שונה? הדבר הכי מצחיק היה שהם יושבים בדיוק על אותם כסאות כמונו! 

בשבוע הבא נגיע ליבשת שבה כמעט ואין בני אדם, יכולים לנחש מהי?

ניפגש ביום ראשון - לא לשכוח בקבוקים מלאים וקרירים וסדינים נקיים!

**שתהיה שבת נעימה ורגועה,**

**צוות השכבה הבוגרת: מייקי, מיכל, נגה ב, יניב, חוה, עמנואל, רוני, לילה ולין**