---
title: 'על בחירות וחציית מדבריות '
date: '2021-03-26T11:18:20+03:00'
---
שבת של שלום!

אחרי רצף פעילות של כמה שבועות, אנחנו יוצאים לחופשת הפסח! תבלו ותנוחו - נחזור לפעילות מלאה ביום ראשון, ה-4.4.21. כמה הודעות לקראת החופשה: 

\- **חופשת פסח וגמילה מחיתולים**: איכשהו שני דברים אלו נקשרו זה בזה, וחופשת פסח נחשבת לתקופה "הטובה" לגמילה יזומה. חשוב לנו להדגיש בהקשר זה כי אנחנו בגן, אחרי עשור שלם של גמילות שעברנו בגן עם עשרות ילדים, יודעים להגיד כי הורדה בבת אחת של חיתול אינה עובדת בדרך כלל. תהליך הגמילה אינו תלוי בתקופה בשנה, עונה, גיל, או מעבר לגן עירוני אלא קשור במסוגלות וההתפתחות של כל ילד וילדה. לגן שלנו יש שיטה מיוחדת שגיבשנו עם השנים והיא עובדת בהצלחה יתרה! אנחנו מאמינים בהדרגתיות ובתהליך של התנסות תוך חוויה חיובית ובריאה, שנובעת מהילד/ה ולא כחיתוך חד שנובע מהמבוגרים. 

חשוב להבין שגמילה לא נכונה ולא מדוייקת, עלולה לגרום להסתבכות שנמשכת זמן רב. למשל: בכי והתנגדות להליכה לשירותים, התאפקות של קקי/ פיפי, חרדת אסלה ורגרסיה רגשית. 

בהקשר זה נדגיש כי אנחנו לגמרי ״על זה״ בהקשר של גמילות ואנחנו במעקב שבועי על כלל הילדימות בגן. בכל יום שני מתקיימת ישיבת שירותים ובה אנחנו מעדכנות על ילדימות חדשים שמתנסים או  מתעניינים ועל השלבים בהם הם נמצאים. מי מכם שהילד/ה באיזשהו שלב בתהליך - יודע את זה ומקבל מאיתנו ליווי בכל שלב. 

מרגישים שבכל זאת יש לכם בבית התפתחות בתקופת החופש? דברו איתנו ונשמח ללוות אתכם, אנחנו ממש ממש ממש לא ממליצים להתחיל את התהליך לבד ובלי ליווי והתייעצות. אנחנו כמובן תמיד שמחים לעודד ילדימות להתקדם אל עבר שימוש בוגר ואחראי בשירותים, ומאמינים שזה קורה רק כשילדימות עושים זאת מתוך מקום של בשלות ומסוגלות, כך, התהליך עצמו הופך קצר, חלק ובסיומו אנחנו פוגשים ילדימות מועצמים ומחוזקים! בכל מקרה, אנא עדכנו אותנו אם התחלתם/התקדמתם בתהליך במהלך החופש, שנדע איפה אנחנו עומדים לקראת החזרה לגן - כמו ברוב התחומים, יש חשיבות לעקביות ולרציפות בין הבית לגן גם בתהליך הגמילה.

\- **שיחות אישיות**: לאחר שנחזור מחופשת הפסח נתחיל בסבב שיחות פרטניות.

**איך זה נראה? **

כל שיחה תימשך 20 דקות ונערכת עם ההורים בלבד (ללא נוכחות הילדימות). השנה המפגש יתקיים בזום. 

**מה מטרת השיחה? **

לא, זה לא יום הורים כמו שהיה לנו בבית הספר. אנחנו לא ניתן לכן ציונים, נספר על בעיות. מה כן? בשיחה אנחנו עוברות איתכם על סדר היום בגן, איך נראה היום של הילד/ה שלכם בגן, בחצי השנה האחרונה? נשקף לכם את כל מה שהילדימות כבר יודעים לעשות ונדבר על תהליכים ממוקדים ואישיים שעליהם אנחנו עובדות באופן פרטני.

**איך נרשמים? **

בשבוע הקרוב נשלח לכל קבוצה טבלה ובה השעה והיום שלכם. זה יקרה בשעות אחה״צ כך שתצטרכו לארגן סידור לילדימות מראש. המלצה שלנו משנים קודמות: קבוצת הורים של אותו היום נפגשת, למשל בגינה או בפארק, וכך כל פעם זוג הורים אחר יוצאים לשיחה והשאר משגיחים על הילד/ה שלהם. נסו את זה :) 

**מה קורה אם פספסנו את השיחה או שאנחנו לא נגיע אליה? **

חשוב להסביר שמדובר בשעות ממושכות של כתיבת תצפיות, וכמובן שעות אחה״צ והערב של המחנכות. לכן, אם אתם יודעים שלא תגיעו עדכנו אותנו מראש. בנוסף, הורים שלא יגיעו לשיחה לא תינתן להם הזדמנות אחרת להשלמת השיחה. המלצה אישית, עשו כל מאמץ כדי לפנות את הזמן החשוב הזה להקשיב מה יש למחנכות לספר על הילד/ה שלכם :) אנא הקפידו להגיע בזמן לשיחה - אנחנו רוצות להספיק לתת לכם מקסימום מידע. אם התאריך/שעה לא מתאימים, נסו להיעזר זו בזה ולמצוא מישהו שיכול להחליף אתכם, והודיעו למחנכת על ההחלפה מראש.

\- **אירועים קהילתיים:** אחרי הרבה מחשבה החלטנו גם השנה לא להוציא לפועל שני אירועים קהילתיים: יריד אביב וטיול שנתי. החלטנו, למרות שאנחנו ממממממש מתגעגעים לזה, ונורא רוצים שזה יקרה, שאנחנו מעדיפים להשאר במצב הבטוח בו  אנחנו נמצאים, ולצמצם סיכויים לבידודים. 

מה כן? אנחנו מזמינים אתכם לפעול באופן פרטי ומחוץ למסגרת הגן כדי להתחבר ולהכיר טוב יותר. אתם לגמרי יכולים לנצל את חופשת פסח לטיולים משותפים עם חברימות מהקבוצה. 

בינתיים, חופשה נעימה ומהנה!

**באהבה**

**צוות גן ילדי הטבע הדמוקרטי**

## שכבת הצעירים

שבוע פסח רגוע ומהנה עבר עלינו. בשכבת הצעירים לא נכנסים לסיפור ההגדה, אלא בוחרים להתעמק בנושאים שהילדימות בגן כן יוכלו להתחבר אליהם - למדבר ולשמש, למשולשים ולפירמידות. עוד על סדר היום שלנו היו כמובן בחירות! בגן אנחנו מתעסקים המון בבחירות האישיות שלנו בתקופה האחרונה - החלטות מרובות שאנחנו מקבלים במהלך היום ומשפיעות עלינו מיידית.

מיד נרחיב, אבל קודם הודעות קצרות:

* **מצעים**: כפי שבטח שמתם לב, החזרנו היום את כל המצעים והמוצצים הביתה. פסח הוא הזדמנות מצויינת לכביסה ואוורור! לא לשכוח להחזיר סדין ושמיכה נקיים בראשון בבוקר (ה-4.4).
* **מגבונים**: נחזור לחודש אפריל, נא להביא מגבונים חדשים: חבילה אחת לגמולים, 2 חבילות לילדימות עם חיתול.

ועכשיו בחזרה לבחירות:

איך הבחירות שלי משפיעות עליי במהלך היום? אנחנו מנסות להכניס את נושא הבחירה שלנו לשיח במהלך כל היום, אבל בתור התחלה, אנחנו משתדלים לתת להם בחירה בין שתי אפשרויות: 

מה אתה בוחר? לאכול ארוחת בוקר כדי שיהיה לך כוח לרוץ ולשחק או לא לאכול ולהיות עייף ורעב? מה את בוחרת? להישאר עם סווטשירט ביום חם כי לא מתחשק לי לעצור את המשחק כדי להוריד אותו, או להוריד אותו כדי שיהיה לי נעים יותר בחצר, ואחר כך לחזור לשחק?

בחרתי לא לשתות מים ביום חמסין, אז לא יכולתי לשחק בחצר.

שיקפנו לחברימות את הבחירות שלהם - כך לאט לאט הם לומדים להבין שלכל בחירה יש השפעה על היום שלנו.

אנחנו בחרנו השבוע לדבר עם הילדימות על הפינה שהם הכי אוהבים בחצר- ארגז החול שלנו!

מה יש בארגז החול?

חול, אבנים..

ומה אפשר לעשות עם החול?

הרים!

בארגז החול נערמו הרים גבוהים והחברימות מצאו המון מה לעשות בהם! פעם ההרים היו מסלול הליכה וטיפוס, בפעם אחרת הם היו מסלול מכוניות וג׳יפים. 

מה עוד גילינו שיש בהרים? גמלים! על הקיר השחור מעל ארגז החול ציירנו הרים גבוהים, הוספנו שמש גדולה וגמל שהתהלך על ההרים. החברימות הפכו לגמלים עם דבשות ויצאו לטייל בארגז החול.

**הגשת חומרים**

בגן אנחנו מאמינים בחזרתיות - כשאנחנו עושים משהו שוב ושוב, אנחנו יכולים לשפר ולהעמיק בכל פעם. השבוע בפינת הגשת החומרים המשכנו להטביע צורות על הדף. ראינו איך החברימות ניגשו בביטחון לשולחן, כשהם יודעים מה מצופה מהם, הצליחו להחתים את הצורות והשיח סביב הפעילות היה יותר עשיר ועמוק, יכולנו לדייק ופחות ללמד!

ואם אתם חושבים שהחול פסח על הגשת החומרים אתם מבולבלים! במפגש פגשנו את החול. שאלנו את החברים איזה צבע יש לחול? חלק ענו צהוב, חלק ענו חום וחלק ענו כתום, ואנחנו הסכמנו עם כל הדעות :)

לכיתה הכנסנו דף גדול ותיקנו קויי מתאר של הרים, בקערות התזנו את הצבעים שהחברים אמרו - צהוב חום וכתום- ומרחנו את הצבע על הדף בעזרת הידיים, החברים דאגו לפזר את הצבע ולמלא את ההרים בצבעי החול. את הדף הדבקנו בחצר כדי שנקבל אווירה מדברית :)

**ארוחה חגיגית**

ובשביל לסיים את השבוע בצורה הכי חגיגית שיש, אכלנו ביום חמישי ארוחת בוקר חגיגית בחצר: 

החברימות הגיעו בלבוש חגיגי, השולחן התקשט בבד לבן, ועל השולחן הונחו הפרחים שהילדימות הביאו לגן. חן הבשלנית שלנו הוסיפה לארוחת הבוקר הטעימה גם מטעמי חג שהותאמו לשכבה שלנו - סלט ביצים טעים במיוחד, ממרח תמרים ומצות. ישבנו כולנו יחדיו ונהנינו מהאוכל ומהחברה!

**חג אביבי ושמח מצוות הצעירים!**

**רבקה, חולוד, חוה, גבי, ענת והילה**

## שכבת הבוגרים

השבוע האחרון שלנו לפני החופשה היה עמוס אירועים - בתחילתו הדגשנו בחירות אישיות לקראת הבחירות, ואף ביקרנו בקלפי של גן ילדי הטבע כדי לבחור שיר למפגש שלנו. בהמשך חזרנו למסע שלנו למצרים, וקינחנו בארוחה חגיגית ביום חמישי!

מיד נרחיב, אבל קודם הודעות קצרות:

* **מצעים**: כפי שבטח שמתם לב, החזרנו היום את כל המצעים והמוצצים הביתה. פסח הוא הזדמנות מצויינת לכביסה ואוורור! לא לשכוח להחזיר סדין ושמיכה נקיים בראשון בבוקר (ה-4.4).
* **מגבונים**: נחזור לחודש אפריל, נא להביא מגבונים חדשים: חבילה אחת לגמולים, 2 חבילות לילדימות עם חיתול.

**מסע בדמיון - היציאה ממצרים**

אז מה היה לנו השבוע? המשכנו במסענו בארץ הדמיון אל מצרים העתיקה. בכל סיפורי החגים והמסורת אפשר למצוא את הדרך להעביר מסר המתאים לנו, לעולם בו אנו חיות וחיים, והמותאם להבנת הילדימות ומחובר ליום יום שלהם. את סיפור יציאת מצרים בחרנו לספר בדרך קצת שונה שהתחילה ממשחק מוכר ואהוב: המלכ/ה אמר/ה. בחיבור המדהים הזה הצלחנו לפצח סיטואציות שונות הפוגשות אותנו במשחק החופשי בחצר או בכיתות. 

**המלכ/ה אומר/ת**

המלכ/ה שנבחר/ה יושב/ת על כיסא ומצווה לחבריה הרימו ידיים גבוה לשמיים, עיצמו את העיניים, פרשו ידיים לצדדים… הפעם, החברימות התלוננו שזה לא נעים, זה קשה. המלכ/ה לא התייחסה והמשיכה בשלה. אחד החברימות יצא מהמעגל ושאל… זה נחמד לכם? זה נעים לכם? לא! ענו בחזרה. אז למה אתם עדין פה?! בואו נמצא לנו מקום שבו נוכל לדבר אחד עם השניה, לשחק יחד ולעבוד יחד.   

באישון הליל כשהמלכ/ה ישנ/ה עזבו התושבים העייפים את מצרים ויצאו לחפש להם בית חדש שהוא רק שלהם. כשהמלכ/ה התעורר/ה שמה לב שאין לה יותר אנשימות שיעשו מה שהיא רוצה וביקשה ללכת למצוא אותם. עם סוסים דהרו עד שהגיעו לגדת ים סוף. "הנה הם!," קראה המלכ/ה.

"איך נעבור את הים?" קראו הילדימות. "אוף, נצטרך להמשיך לעשות רק מה שהמלכ/ה רוצה!" קראו בוויתור.

אחד הילדימות ירד אל הים ואמר: "בבקשה ים תעשה שנוכל לעבור כדי שנגיע לארץ שלנו". והנה הים נפתח לשניים ונוצר שביל חול קריר. הם רצו עד לקצה השני והים נסגר. מהצד השני נשארו המלכ/ה ואנשיו/ה.

ומה אכלו כולם אחרי שחצו את הים אל המדבר? כיוון שמיהרו, לא הספיקו להכין לחם ולהתפיח אותו! אבל כולם היו רעבים, מה עשו? לקחו קצת קמח ומים וערבבו עד שנוצר בצק רך ודביק. אפו על האש, ואכלו מצות פריכות וטעימות! נכון, הן לא רכות ואווריריות כמו לחם שתפח ותפח, אבל למצות הפריכות טעם אחר ומהנה אף הוא!

**בחירות**

ביום שני עשינו פאוזה בתוכן פסח שלנו, לרגל הבחירות. בשכבת הבוגרים הילדימות כבר מורגלים בשיח הבחירות הנהוג בגן: אם אני בוחר לא לאכול ארוחת בוקר, אני עלול להיות עייף ורעב מאוחר יותר. אם אני בוחר לצעוק, לא אוכל כעת להיות בכיתה עם החברימות, כי זה לא נעים להם באזניים. השבוע הקמנו יחד קלפי בכיתה, וערכנו הצבעה על שיר שנשמע במפגש: כריש או עכביש? הקולות נספרו, וגילינו תוצאות מאוד צמודות, שבסופן הכריש זכה בכחולים, ואילו העכביש זכה בצהובים.

**לבד וביחד**

כל השיח על בחירות, חופש, רצונות אישיים וחברויות מתאים מאוד לשלב שאנחנו נמצאים בו בשכבת הבוגרים, של בניית קבוצות חדשות וחברויות חדשות. השבוע קראנו ספר שהתייחס לסוגיה של לבד וביחד, של נוחיות וצפיפות: "לבד על המרבד" / בריאן וילדסמית. 

הספר מדבר על חתול שכל מה שחפץ בו הוא להתפנק לבדו על המרבד שלו. בכיתה פרשנו מרבד קטן והזמנו חתלתול מתוק שהתיישב על המרבד. שאלנו: האם אתה יכול להסתובב? לשכב?להתמתח? האם נחמד לך? 

לאט לאט התווספו עוד חיות: כלב/פרה/עז/ופיל גדול.

שמנו לב שלאט לאט החתול מצטופף לו… כבר לא יכול לשכב או להתמתח. שאלנו את החתול: "האם נעים לך"? הוא ענה שלא. ומיד לאחר מכן החתול התעצבן, שלף ציפורניו וגירש את חבריו.

למה החתול עשה את זה? הוא כעס כי אף אחד לא שאל אם זה בסדר להצטרף אליו, הם פשוט התיישבו ובמהלך הסיפור החתול הראה להם שהוא לא מרוצה והם עדיין נשארו. הילדימות שיתפו שכשהם יושבים בסירה צפוף מאוד וצריך לבקש קודם. כאשר הם משחקים יחד מול סיר אחד ועוד חברימות מצטרפים, נעים לנו יותר אם שואלים אם אפשר. 

**צובעים את המדבר**

לאחר הטיולים הדמיונים למדבר החלטנו להכניס קצת צבע לחצר: תלינו על הקיר דף גדול והגשנו לילדימות גואש בצבעי המדבר: חום, כתום צהוב. הם ציירו וצבעו כל אחד את עולמו ולבסוף כולם אמרו שזה נראה כמו הר. הילדימות עבדו בזוגות וחלקו את מגש הצבע. הם צבעו גבוה ונמוך, הזיזו ומתחו את גופם במהלך כל הפעילות. ולבסוף השאירו עמדה נקייה ומסודרת לחברימות שבאים אחריהם.

**ארוחת החג**

ביום חמישי פקד אותנו יום אביבי מבולבל. הילדימות הגיעו בחולצה לבנה והתרגשות נהדרת באוויר, ובידיהם פרחים ועלים. את ארוחת החג שלנו ערכנו יחד כשכבה בפיקניק גדול. את עמדת המזון עיצבנו כים סוף הנחצה לשניים. חן הכינה מטעמים מסימני החג, והילדימות היו בהלם ואז בעננים(: אכלנו יחד, שרנו, ולבסוף גם הרמנו כוסית (תירוש).

**היה שבוע עמוס חוויות ומהנה! תבלו בחופשת הפסח וניפגש בעוד שבוע!**

**צוות שכבת הבוגרים - אורטל, מיכל, תמר, ימית, שיר ורוני.**
