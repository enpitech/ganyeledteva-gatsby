---
title: הבועות באות!
date: '2018-10-27T16:45:22+03:00'
---


**שבת מנוחה**



\# ביום שלישי הקרוב יתקיים יום הבחירות לרשויות המקומיות- זהו יום שבתון. אני מזכירה שוב שהגן לא פעיל ביום זה.



\# הסתיו כבר כאן, הבקרים קרירים ומומלץ לשים חולצה ארוכה דקה בתיק

אם הלבשתם בבוקר חולצה ארוכה, דאגו להלביש תחתיה גם חולצה קצרה, כי בצהרים עדיין חם בחצר.



\# **נהלי בריאות**



עם הסתיו התחילו לבקר גם קצת תחלואות

מבקשת להזכיר ולהדגיש כי ילד/ה שיצאו עם חום לא יוכלו להגיע למחרת לגן. אנא כבדו את הכלל הזה. לא נעים להתמודד עם עקיפה של הנהלים בבקרים, גם אם ירד קצת החום. מרגישים שאתם אתם לא בטוחים? דברו איתנו בערב. כאמור, הסיטואציה הזו מאוד לא נעימה לנו.



בעניין מדידת החום, יש לנו בגן מד חום למדידה באוזן, מדובר במד חום איכותי מאוד מדוייק.

בגן ישנו נוהל מדידת חום: רק המובילות מודדות, ומתבצעות 3 מדידות בהפרשי זמן שהוגדרו מראש כדי לוודא שהחום אכן קבוע ולא מושפע מדברים אחרים (כמו התעוררות משינה וכדומה). כמובן שמדובר רק במצבים של חום גבולי, אם החום גבוה מאוד אנחנו מיד קוראות לכם. גם בעניין שילשולים ישנם נהלי בדיקה ברורים- רק אם היו 3 שלשולים ביום ובהפרשים קצרים נקרא לכם. בנוגע לדלקות עיניים- רק אם יש הפרשות. 



אני מוצאת לנכון לכתוב בעניין בזה על מנת שתבינו כי אנחנו פועלות על פי הנחיות ונהלים קבועים ומסודרים שהוגדרו מראש ולא לפי אינטואיציה או מה שבא לנו באותו הרגע.

אנחנו מאוד מאוד קפדניות בעניין מניעת התחלואה בגן, ואנחנו מצפות גם מכם להחמיר עם עצמכם. זה תלוי בנו!



 בבקשה סמכו עלינו שאנחנו יודעות לזהות חום, חולי, שיעול שמצריך בדיקה, שילשול ויראלי ועוד. אנחנו לא רופאות ולא מאבחנות אבל אנחנו מנוסות ומכירות את הילדימות וכמו שאתם מרגישים מתי משהו לא בסדר, כך גם אנחנו- בסופו של דבר המטרה של כולנו משותפת. 





**ימי גיבוש**

לכל אחת מהקבוצות תואם יום גיבוש שמטרתו בעיקר לחבר ביניכם ההורים. זוהי פעילות שאמנם מתחילה דרך הגן אך היא מוגדרת כפעילות נלוות כך שהמעורבות שלנו בעניין מצומצמת מאוד. מנסיוני, אני ממליצה מאוד לא לפספס אותו, זו הזדמנות מאוד חשובה להכיר את הילדימות והמשפחות שמבלים עם הילד/ה שלכם כל כך הרבה שעות ביום. אגב, כדאי ומומלץ להביא גם אחים. (הודעות על ימי הגיבוש מועברות בקבוצת הואטסאפ)



ביום חמישי בשעה 20:00 ניפגש בגן להרצאה על פרידה מחיתולים

ההרצאה מתאימה לכל (!!) ההורים לילדימות עם חיתול. ככל שתגיעו ותתכוננו לתהליך הגמילה מוקדם יותר- יותר טוב. 





**שבוע נהדר**

**אחינועם **





## עדכון שבועי צעירים א'- שמוליק

## 



> ״רוח סתיו אל החלון הביאה חזיונות של ימים קרים ושל שלכת …״ 
>
> \- גרי אקשטיין  





**חברותא **



הסתיו הגיע וכבר בהחלט אפשר לראות את סימניו  … הבקרים והערבים נעשו קרירים יותר אך במהלך היום עדיין מרגיש חם ולח … 

זאת עונה קצת מבלבלת, לא ברור מה כדאי ללבוש ומה לנעול ואם עכשיו חם או קר? האם לנעול סנדלים או נעלי התעמלות? 

בכל בוקר כאשר התיישבנו למפגש חברותא, הבלבול של עונת הסתיו בלט במיוחד.

 התבוננו בחברים שיושבים לידנו ושאלנו מי לבוש בחולצה עם שרוול ארוך או קצר, אילו נעליים יש לנו על הרגליים? היו חברים שלבשו בגדים קצרים ונעלו סנדלים והיו חברים שלבשו ארוכים ומהצד השני היו שגרבו גרביים ונעלו נעליים סגורות… חלק ככה וחלק ככה… 

רגע לפני שחולצים נעליים אנחנו שרים את השיר [״מה נועלים?״](https://www.youtube.com/watch?v=lAygjwWNV4o) של דתיה בן דור

 

אמנם אנחנו נועלים נעליים שונות אך כולן יודעות ללכת, לרקוע וגם לרוץ מהר…. 





**ארוחת בוקר **



זמן הארוחות הוא זמן של כיף, הנאה וגם למידה. ביחד אנחנו מגלים טעמים ומרקמים חדשים, צורות (הזית עגול, הגזר חתוך לרצועות ארוכות ודקות…), צבעים (סלק סגול, עגבניה אדומה וכו׳..) אך גם על כללי התנהגות ונורמות חברתיות. למשל שלכל אחד צלחת משלו ואנחנו אוכלים רק מהצלחת שלנו. בנוסף, שברגע שנגמרים הירקות אפשר לבקש תוספת מהגננות, ושלא לא לוקחים אוכל לחברים שלנו מהצלחת. אנחנו מנסים וטועמים את כל הירקות שיש בצלחת שלנו אך אם יש ירק שאנחנו לא אוהבים אפשר להניח בצד של הצלחת או לתת למי שכן אוהב אבל לא זורקים בשום אופן על הרצפה.

בגן שלנו מותר ואף רצוי לדבר בזמן הארוחה. זה נורא נחמד, אנחנו מכירים יותר לעומק, יוצרים חוויות משותפות, מדברים על נושאים חשובים. הרי גם אנחנו המבוגרים מדברים בזמן שאוכלים… השאלה היא איך ומתי לדבר… 



המטרה שלנו היא להקנות כלים והרגלים ולא פשוט לאסור.. אנחנו מאמינות כי בעזרת הכלים האלה אנחנו יוצרות בסיס להתנהגות מסויימת לכל החיים. למשל אנחנו מדברים בנועם, שומרים על קול נעים ורגוע, מכבדים את החברים שלנו לשולחן ולא צועקים, אנחנו מסיימים ללעוס ורק אז מתחילים לדבר כדי לא להיחנק, אנחנו דואגים לקחת בכל פעם קצת ירקות ולא את הכל כדי שישאר גם לחברים שלנו. 



כשאנחנו מסיימים אנחנו מפנים את הצלחת, מרוקנים את השאריות לפח ואת הצלחת המלוכלכת מניחים על המגש, שוטפים ידיים, שותים מים ורק אז ניגשים למשחק.

מטורף כמה אפשר ללמוד רק מארוחת בוקר.





**מפגש**



השבוע התחלנו לדבר על הסתיו. למידה בגילאים שלנו היא למעשה מן המוחשי אל המופשט. כלומר אי אפשר ללמד על סממני הסתיו אם הם עדיין אינם נראים ומורגשים. ועכשיו כשהבקרים נעשו קרירים יותר אפשר בהחלט להרגיש את הרוח… 

מה זה בעצם רוח...  אפשר לראות אותה? אפשר לגעת בה? אפשר להרגיש אותה? מה היא עושה? 

למעשה את הרוח אפשר לראות כאשר היא נושבת על העצים ומזיזה את הענפים והעלים, אפשר להרגיש איך הרוח מלטפת לנו את הפנים ומעיפה את השיער, היא יכולה להעביר ולהעיף דברים ממקום למקום.

איך עושים רוח? 

נשפנו חזק חזק על היד שלנו… פוווו… והרגשנו איך הרוח מדגדגת את כפות הידיים שלנו… 

מתוך קופסאת ההפתעות של טיטי הוצאנו מטפחות בשלל צבעים...

מה עושים איתן? אולי נהפוך אותן למפה או שמיכה? ואולי לשטיח? אולי בכלל זה יכול להיות שמלה מתנופפת או סרט לראש.. 

היא יכולה להיות הרבה דברים. הפעם השתמשנו במטפחת כדי ללמוד על תנועת הרוח. אחזנו בה באחיזת פינצטה בשתי הידיים, מתחנו אותה טוב טוב ונשפנו עליה חזק חזק… ראינו כיצד היא מתנופפת ברוח.

בזמן שברקע נשמע שירו של [גרי אקשטיין ״רוח סתיו״](https://www.youtube.com/watch?v=zCW8ZqGdFog) 



הזזנו את המטפחת מצד לצד, העפנו גבוה גבוה עד התקרה וראינו כיצד היא מתעופפת לה ונוחתת על הרצפה… 

ואז פתחנו את החלון, הרוח נשבה, ואנחנו ״התעופפנו״ ברוח יחד עם המטפחות לצלילי שירו של [אריק איינשטיין/ ״רוח רוח״ ](https://www.youtube.com/watch?v=PgdTCFiVrDE)



כשהרוח היתה חזקה, התרוצצנו בכיתה מהר מהר והמטפחות התעופפו לכל עבר… לפתע הרוח נרגעה ואנחנו נשכבנו על הרצפה ונחנו ביחד איתה עד ששוב היא נשבה חזק חזק…



**חצר  **



מיד בסיום המפגש יצאנו אל החצר וחיפשנו את הרוח.. ובדקנו מה זז ונע ברוח… מה מתעופף ומה נשאר עומד ויציב…

התבוננו בשבשבות הצבעוניות ובכל פעם שנשבה הרוח וראינו כיצד הן נעות ומסתובבות…כשהרוח חזקה מאוד הן מסתובבות מהר מאוד וכשהרוח חלשה הן מתסובבות לאט לאט … כך אנחנו לומדים על עוצמת הרוח… 

מה עוד יכול ללמד אותנו על תנועת הרוח ועוצמתה? בועות סבון ענקיות! צחי הכין תערובת מיוחדת להכנת בועות ענק, הרוח נשבה ובין המקלות נוצרה בועה ענקית שהתעופפה לה בכיוון הרוח.. 

על הדק חיכו לנו מקלות סרט אותן סובבנו בתנועות מעגליות של מאוורר או שבשבת, בתנועות קטנות מצד לצד על הרצפה כמו נחש, ובתנועות גדולות מצד לצד כמו העצים הזזים ברוח. 





**שנת צהריים   **



טקס חדש נוסף לשמוליקים שלנו. אנחנו נעשים יותר עצמאיים ואחראיים. בטקס זה אנחנו מעודדות חשיבה עצמאית, התחשבות בחברים, התמצאות במרחב ומכבדות את זכותם של הילדים לבחור היכן הם רוצים לישון. את החשיבה והבחירה אנחנו מעודד בעזרת שאילת שאלות כמו - איפה אני רוצה שהמזרן שלי יהיה היום?, ליד מי אני רוצה לישון היום?, איך המזרון יהיה מונח? לאורך או לרוחב? יש פה מקום למזרון שלי? האם יהיה לי נוח? … החברים מאוד אהבו והתחברו לטקס הזה. אנחנו מעודדים כל חברה וחברה בזמן שהם בוחרים מקום וממתינים בסבלנות רבה לתורנו..כך אנחנו מעודדות את הילדים להכיר את עצמם ואת איזורי הנוחות שלהם טוב יותר- לדעת מה נעים לנו יותר ומה פחות לקראת השינה. 



**הודעות**



\# מזכירות מגבונים לחודש אוקטובר.. לא לשכוח לסמן בטבלה שהבאתם מגבונים. 



\# לא לשכוח שקית לבגדי החלפה בתיק 



\# שימו לב שבימים בהם הבקרים קרירים את מלבישים את הילדים בשכבה קצרה מתחת ושכבה ארוכה מעל ולא הפוך… ככה נוכל לעבוד ב״שיטת הבצל״ ופשוט להוריד את השכבות הרלוונטיות בהתאם למזג אוויר.



\# מתזכרות - יום גיבוש נקבע ליום שישי ה2/11 בשעה 9:30 בפארק גבעתיים.



\# נוהל יום ראשון… בקבוקי מים מלאים וסדינים רעננים. 





**שיהיה לנו שבוע נהדר מלא ברוח נעימה ומדגדגת.**

**ויקה וחולוד **







## עדכון שולה

## 



בלי ששמנו לב הסתיים לו החודש השני שלנו בגן... מרגיש שכבר עברנו יחד כל כך הרבה. איך הזמן טס כשנהנים. כיף לראות כמה הילדימות מרגישים בנוח בגן ושמחים להגיע בבוקר! חשוב לי שתדעו שיש לכך השפעה עצומה על המשך היום שלנו ולכם יש חלק גדול בעניין. 



**שלוש נק' התייחסות לקראת החורף**



1. יצא לי לשמוע מהרבה מכם שבדרך לגן באופן מודע או לא אתם עושים הכנה מעולה לילדימות... את מי נפגוש בגן, באיזה משחקים נשחק? 

אתם נכנסים לגן בחיוך גדול, עם אנרגיות חיוביות וברוגע (גם אם יום עבודה ארוך עוד לפניכם..), אתם מזהים כבר את הצורך של הילדימות בפרידה קצרה ויודעים מה הטקסים והמקומות שהם נמשכים אליהם וזה מדהים. 

עוד אלמנט חשוב הוא שעת ההגעה לגן, לשמחתנו רובכם מגיעים לפני 8, אני יודעת שלחלקכם יותר קשה להגיע מוקדם, תזכרו שהגעה מוקדמת לגן מאפשרת לילדימות לפתוח את הבוקר בצורה מיטבית. אם זה ביצירה, בארגז החול, בילוי בוקר עם חיים הארנב ושושנה, או סתם מעבר בוקר טוב בין כל הילדימות שכבר הגיעו לגן...כל אחד ומה שעושה לו טוב. 



2. חשוב לנו לשמור על האופן בו הפרידות והבוקר שלנו נראה, בדגש על האווירה הנעימה, גם אם בחוץ יהיה קריר ולכן חשוב ליישר קו לגבי סוגיית החורף המתקרב ובא. 

כרגע עד הודעה חדשה אנחנו נפרדים בחצר. ברגע שהבקרים יתחילו להיות קרירים יותר (עד כה באמת היה מאוד חם...) רצוי להלביש בשכבה נוספת של בגדים חמים ואנחנו נדאג לפשוט אותם. (מזכירה שבכל מקרה ב8:35 אנחנו כבר נכנסים לארוחת בוקר בתוך הגן.) 

בבקרים גשומים בהם פרידה בחצר לא תהיה אפשרית, אני אסמס לכם בבוקר את מיקומנו בגן. תסמכו עלינו שעברנו מספר חורפים לא מבוטלים בגן ואנחנו יודעים איך לנתב את הקבוצות ולפזר את העומס גם בלי החצר בבוקר..

קחו בקלילות את הסרבול שמביא איתו החורף ותמשיכו את הבקרים בדיוק כמו עכשיו ומבטיחה שיהיה מצוין 



3. ועוד עניין אחרון במשולש החורף חצר גן.. ימים שלמים של גשם (גם בשיא החורף) הם די נדירים במדינתו החמה, ומשכך אנחנו ממשיכים לבקר את החצר במהלך היום, אמנם לזמנים קצרים יותר ובנוהל חורף (פירוט בהמשך...) אך חשוב שתדעו שזוהי גישתנו בגן. קורים בחצר דברים נפלאים גם (ובעיקר) בימים כאלו. משחקים חדשים צצים על פני השטח והמון הזדמנויות לחקר ולמידה. 





**אז מה היה לנו השבוע בשולה? **



השבוע גילינו את נפלאות השטויות....כן כן, גם לילדים בני שנה ושנתיים יש הומור, ותתפלאו אפילו הומור עצמי. כרגע אנחנו חזקים בלדבר שטויות... לפני ארוחת הבוקר אנחנו אומרים שהולכים לאכול ארוחת ערב.....מה פתאום פפפפפ (מלווה ביד על המצח)  איך זה יכול להיות....? בכריך במקום ממרח תמרים אנחנו מדמיינים שיש ממרח פלפלים/ גזר/חומוס/תות/טחינה/יוגורט/לימון/גלידה וניל....או כל שטות אחרת שעולה בראשנו ....אין כמו לשמוע את קולות הצחוק המתגלגל של הילדימות כשאנחנו מדברים שטויות בערימות

הגבול בין לעשות שטויות וצחוק לבין להחליט עבור הילדימות מה הגיוני ומה לא הוא דק וחשוב לשים לב אליו... מעבר לגבולות החברתיים ומוסכמות שהם בגדר סטטוס קוו בגן, אנחנו לא נכנסים עם הילדימות לשיח לגבי מה הגיוני ומה לא. אנחנו נותנים להם את הלגיטימציה לחוות ולהסיק בעצמם את המסקנות... מי אמר שלהשתמש בצלחת פלסטיק ככובע כפי שהסתובבה השבוע תמרי בכיתה זה לא הגיוני...או להכין בארגז חול עוגת מלפפון חמוץ ולחלק אותה לכל החברים כפי שעשתה ליעדי...משחק חופשי בגיל הזה הוא אלמנט משמעותי שמאפשר לילדים לפתח את החשיבה היצירתית שלנם, לקבל החלטות ולייצר את המציאות שלהם באופן עצמאי לחלוטין ובלי התערבות שלנו, כפי שדוגל החינוך הדמוקרטי. 





**מפגשולה**





רוח רוח רוח בהמשך לשבוע העלים שלנו הגיעה רוח הסתיו לבקר אותנו....לשמחתנו הרוח הגיעה ממש בהזמנה. 

פתחנו את השבוע בלראות כיצד העלים מהעץ הקטן שלנו בכיתה נשרו. שמענו צליל קצת מוזר וגילינו שלכיתה הגיעה הרוח והעיפה את כל העלים...

העץ שלנו נשאר לגמרי ערום....תהינו האם זה נעים לו להיות ערום, אולי אם נסתובב כולנו סביבו, נלטף ונחבק אותו הוא יתחמם וירגיש יותר טוב. הסתובבנו סביב העץ ושרנו את השיר [מסביב לעץ התות/ מוסיקה אורגנית](https://www.youtube.com/watch?v=7VpIEdeWKqI)



> "מסביב לעץ התות, מסביב לעץ התות,
>
> מסביב לעץ התות מוקדם מוקדם בבוקר.
>
> מצחצח השיניים, מצחצח השיניים, מצחצח השיניים
>
> מוקדם מוקדם בבוקר". 





חשבנו יחד איך בכלל עושים רוח....



ניפחנו את הריאות שלנו באוויר ונשפנו חזק החוצה...וואו כמה רוח יצאה לנו מהגוף... נשפנו על היד והרגשנו...זה קצת מדגדג...נשפנו על החבר או החברה שיושבים לידנו וראינו איך השיער מתעופף לו ברוח... 

ניפחנו שקית באוויר, ראינו מה קורה לשקית, ממש כמו בלון...וברגע שעוזבים מה קורה לאוויר...נעלם! איך זה יכול להיות? 

בכיתה גילינו כל מיני אלמנטים שיכולים ליצור רוח, למשל צינורות צבעוניים שמשמשים אותנו בדרך להרכבה...אם ננשוף דרכם, תצא רוח! גם דף גדול שמתנופף עושה רוח...ולבסוף.. בועות סבון! השתמשנו בכל הכוחות שלנו כדי לייצר בעצמנו רוח וראינו איך הנשיפה שלנו גורמת לבועות להתעופף בכיתה... 



וואו, עלה ענק של עץ דקל הגיע לכיתה....כנראה שגם הוא נפל ברוח הסתיו....

ניסינו לעשות רוח עם העלה הענק, זה היה קשה, העלה היה מאוד גדול וכבד....הזמנו כל פעם חבר אחר ובעבודת צוות עשינו רוח על כל החברים, זו הייתה רוח חזקה במיוחד ושרנו לכבודה את הדקלום של מירב האוסמן:



> "רוח, רוח, רוח, רוח
>
> בפרדס נפל תפוח,
>
> הוא נפל מראש העץ
>
> הוא נפל והתפוצץ!" 



ביום שלישי אלינור עשתה לנו מסיבה משותפת לעלים ולרוח כשברקע מתנגן השיר [רוח רוח, למה לא תשכב לנוח](https://www.youtube.com/watch?v=hwpZgoAqKX8)... 



לסיכום שבוע הרוח שלנו הכנו יצירה משותפת. על דף ענק לבן טפטפנו צבעים שונים, השתמשנו בצינורות שהפכו השבוע למשחק נשיפה...נשפנו עד שהצלחנו לעשות רוח על הדף, ראינו איך הצבע זז ממקום למקום על הדף... הצבעים התערבבו ויחד יצרנו קשקושי רוח מקסימים





**אני ושולה בחצר**





הרוח בהחלט פרגנה לנו השבוע והגיעה לחצר כדי לתמוך ולעשות הדגמה חיה. פתאום שמנו לב אליה הרבה יותר. הרגשנו איך היא מדגדגת אותנו, מזיזה את השיער ממקום למקום....גם את השבשבות הצבעוניות שלנו היא מעיפה...ואפילו יצא לנו לראות את העלים שמתעופפים בזכותה. 



בזכות הרוח שהגיעה לבקר עשינו ניסוי בבועות סבון ענקיות... בעזרת גיגית עם מים סבון מיוחד, מקלות קסם ורוח כמובן... יצרנו בועות סבון ענקיות שהתעופפו לידנו, מעלינו... חגיגה לעיניים...לקח כמה שניות עד שהבועות הענקיות התפוצצו ובכל פעם סף ההתרגשות עלה

 

**הודעות ותזכורות: **



•	במהלך היום הילדימות לא מסתובבים עם מוצץ בגן, רק בזמן השינה. אבקש שתסגלו לטקס הפרידה שלכם בבוקר גם פרידה מהמוצץ. הכי טוב להניח את המוצץ במגירה, מקום ידוע ומוסכם על כולם, ככה הילדימות יתרגלו לגשת למגירה שלהם, ובהמשך להוציא ממנה גם חפצים אישיים, יצירות וכו'. 



•	הרבה פנו אליי לאחרונה בשאלות לגבי האכילה של הילדים במהלך הגן ואחרי הגן. קודם כל חשוב לזכור שהילדימות נמצאים בתהליכי גדילה לכן שינויים באכילה לפה ולשם הם לגיטימיים. אם לא אכל/ה טוב היום אני מעדכנת כמובן, אך תרגישו חופשי להתעניין ולשאול זוהי שאלה לגיטימית ומקובלת מאוד. מזכירה שתפריט הגן מפורסם באתר, מוזמנים להציץ בו. 



•	מגבונים חודש נובמבר- מניחים עצמאית בשידה בשירותים ומסמנים בטבלה שהבאתם. 



•	מזכירה שגיבושולה מתקיים ב16.11 בשעה 9:00 בפארק וולפסון. יהיה כיף! 



•	ביום חמישי הקרוב בשעה 20:00 הרצאה בנושא גמילה מחיתולים, מצפה לראותכם



•	הבקרים נהיו קרירים, השתדלו להלביש לילדימות חולצה ארוכה מעל הקצרה כדי שנוכל לפעול בשיטת הבצל, להלביש ולהפשיט בעת הצורך. מזג האוויר הוא הפכפך. כמו כן, וודאו שיש בתיק גם סט של בגדים קצרים וגם ארוכים דקים. 



•	יום שלישי- יום בחירות, הגן בחופש. תעשו חיים 



•	נוהל יום א'- סדינים נקיים וריחניים, בקבוקי מים מלאים. 





**שבוע נפלא לכולנו,**

**שירז ואלינור. **





## בוגרים א- תקווה 





**אילו הייתי ....**



שבוע מפגשים בסימן דמיון, חברות, ורוח סתווית עבר עלינו.  

קבוצת תקווה גילתה שאין דבר כייף יותר מלדמיין. כשהם מדמיינים העולם כולו פרוש לרגליהם ואין דבר שהם לא יכולים לעשות. 

למשל הם יכולים ...לעוף גבוה , להפוך לנחש, ולצלול למעמקים.

אנו משתמשים בכלי הזה במפגש. כך למשל תרגלנו את הבוקר שלנו מהרגע שבו קיבלנו את השמש עד ההגעה לגן: 

מה עושים לפני שפוגשים את השמש? 

מתעוררים כמובן ...פיהוק גדול , מותחים את האברים שלנו .... הידיים הרגליים מסובבים את הראש והופ על הרגליים. איפה אמא ואבא? עדיין ישנים ?!? איזה מבולבלים!

קומו, קומו השעון צלצל, ואנחנו נאחר לגן ...

את המיטה סידרנו, השמיכה קופלה ומה עכשיו?

לשטוף פנים ולצחצח שיניים ..הלכנו יחד לחדר האמבטיה... צועדים יחדיו והיי הדלת סגורה. 

ליד הכיור חיכה שרפרף, הופ קפיצה אני גבוהה!

התבוננו במראה ומה ראינו?

פנים שרוצות להתרענן וכל מיני ליכלוכים שהגיעו עם הלילה והשיניים, השיניים חייבות ציחצוח בוקר.

ווידאנו שיש מברשת שיניים ? יש! ענו הילדימות 

משחת שיניים יש? יש! 

ומצחצחים ... 

מלפנים ומאחור היטב ,היטב ולא שוכחים את הלשון.

ועכשיו…. פותחים את הברז ממלאים כוס במים ו.. שוטפים.

והנה תור ציחצוח הפנים למי יש מגבת בשבילי ?....

 אנחנו נקיים (:



לפני שנחליף מפיג׳מה לבגדי גן…

נאמר בוקר טוב לשמש, לאור ולציפורים המצייצות  

שיר- בוקר, שמש, אור אור



מתלבשים ...מזרזים את אמא ,אבא ויוצאים לגן 

איך ? 

אם באופניים אז לא לשכוח קסדה , עם האוטו , בעגלה, ברכבת ובאוטובוס והכי כייף זה להגיע ברגל 



מאוחר יותר דיברנו על הדרך אל הגן ונעזרנו בשיר המקסים "איזה בוקר נהדר"  

אנו צועדים יחד ומידי פעם פוגשים הפתעה בדרך: שבלול נחמד, נמלה ואפילו כלבלב. אנו מסבירים להם שאין לנו זמן לשחק עכשיו כי אנו בדרך אל הגן. הגענו לגן נפרדנו מאמא אבא ואפשר להתחיל...



מי יודע איך מעירים את הגוף ? מתופפים עליו !

על הברכיים ,הבטן ,הלחיים אם מתרכזים שמים לב שהצלילים שונים.

הוספנו גיטרות חשמליות, פרצופים מצחיקים וליטופים מדגדגים ... 

פעילות שלא נגמרת מלאה בצחקוקים מתוקים (:





**פעילות במרחב : **





השבוע תרגלנו עם החברימות איך להשתמש במרחבי הגן יחד עם החברימות שלנו. המטרה היא שהחברימות ירגישו חופשיים לרקוד ולהתנועע במרחב אך יעשו זאת בצורה בטיחותית וחברית. אנו לומדים לשים לב לחברינו מסביב לכן אנו לא רצים ,משתוללים ובטח לא יושבים באמצע החלל זה מאוד מסוכן אפשר למעוד ... 



שיר נהדר לפעילות במרחב והמון דימיון ….

[אילו הייתי - דתיה בן דור ](https://www.youtube.com/watch?v=aM856Z3t_l0)



שרביט הקסמים שלנו מונף אל על הוא הופך אותנו לחיות מיוחדות.

הפכנו לפרפרים מרשימים התעופפנו במרחב מצאנו פרח אדום טעמנו את הצוף והיי תראו , הנה עוד פרחים והם סגולים מעניין איזה טעם יש לפרח הסגול. כשהשרביט הפך אותנו לצבים כולנו זחלנו על הריצפה לאט לאט לאט חיפשנו תות או חסה ולפעמים נכנסנו חזרה לשריון ...



**צהריים: **



השבוע קיבלנו את הזכות להיות אחראיות ואחראיים לכיתת השינה שלנו ... 

גילינו שיש המון עבודה, אבל יש לנו מזל כי אנחנו חלק מקבוצה ,אנו עובדים יחד בעבודת צוות כך הכל הרבה יותר קל ומשעשע.

אז מה צריך לעשות ?

לסדר מזרנים .

לפרוש שמיכות .

ולארגן את הנעליים .

זהו..

סיימנו עם המטלות הגיע הזמן לכייף (:

המזרנים כבר כאן ואנחנו יחפים נראה לנו שהגיע הזמן לקפץ קצת …. 

קופצים, קופצים, קופצים עד שאומרים עצור וכולם בום נופלים ושוב ושוב ושוב כמה שזה כייף.

אחרי השתוללות מבוקרת ולפני יציאה לחצר אנו מחפשים רגע של שקט, רגע לעצור הכל ולנשום.

אנו מחשיכים את החדר יושבים ,שוכבים ומאזינים למוסיקה נעימה.. 

כשנגמר השיר אנו יוצאים ברוגע למשחק חופשי בחצר עם קבוצת הלו יעקב…



השבוע יצרנו המון שיתופי פעולה עם קבוצת הלו יעקב. אנו משחקים יחד בחצר, אוכלים ארוחות צהריים משותפות , ואפילו לוקחים חלק בסידור החצר בצהריים. כך אנחנו מכירים חברות וחברים חדשים, מגדילים את תחומי העיניין שלנו…ובכלל כייף להיות יחד.



הימים שלנו מלאים ובכל זאת לא שכחנו לשים לב לרוח מסביב לענפי העץ המתנדנדים ולעלים צהובים המקשטים את המדרכות. 



**הסתיו הגיע.**



איך יוצרים רוח?…. נושפים חזק חזק ממש כמו שמכבים נר…

אפשר בעזרת מטפחת להניע מהר והיא תתעופף לה ואם ננער יריעת קרטון נוכל כמעט לעוף מהרוח שיצרנו….הסתובבנו במרחב כרוח עדינה וקלילה והסתובבנו מהר כאשר הגיעה הרוח החזקה … 

הקשבנו לשיר סימני הסתיו 



> ״עננים, עלים נושרים
>
> בשמיים ציפורים
>
> ופורח החצב…מתי?
>
> בסתיו.״
>
> 

בחצר הכנו תערובת לבועות סבון ענקיות… הרוח החזקה ממש לא נתנה הזדמנות לבועות העדינות אך כשהיתה רוח נעימה הבועות היו גדולות הן טיילו באוויר עד שפגשו חבר או חפץ. התבוננו היטב גילינו שהבועה מלאה בצבעים מיוחדים זה נראה כמו קשת!



ניסינו גם אנחנו להפריח בועות ענק... החזקנו יחד עם המחנכות במקלות המחוברים לשני חבלים ארוכים טבלנו בנוזל הרמנו אל על והיייי הבועות יוצאות ארוכות וגדולות.



**הודעות ועידכונים: **



\# סדינים רעננים ובקבוקי מים מלאים

\# מגבונים מזכירה שבאחריותכם הרישום. הניחו בשידת ההחתלה בשרותים וסמנו את שימכם.

\# נא שימו בתיקים שקיות או תיקי בד לכביסה מלוכלכת.



**שבוע חמים וסתווי**

**דניאל, תמר ואדריאן.**





## בוגרים ב'- הלו יעקב

## 



> הלו יעקב פה,
>
> הלו יעקב שם.
>
> הלו יעקב, יעקב .... 
>
> זהירות ! היפופוטם.
>
> (לחן של ילד פלא)





שיר מורל לקבוצה נושא שמעסיק אותנו המון בימים האחרונים ...

ואתם יודעים מה גילינו בתהליך החיפוש שזה כייף להמציא שירים וכל מה שאנחנו צריכים זה לחן מוכר וכמה חרוזים.



נשמע קל נכון ?... מסתבר שלא .

ניסינו משפטים שונים...

עושים פה בלאגן ( אנחנו לא עושים בלאגן )

אלופי עולם ( היה חשוב לנו שזה יפנה גם לבנות וגם לבנים )

אוהבים את כולם, מחבקים את העולם .....

אנחנו עדיין מחפשים אם תמצאו רעיון נחמד למשפט שיסגור את השיר שלנו נשמח לשמוע .

בנתיים - 

זהירות ! היפופוטם (:



תהינו לעצמנו איך לא שמנו לב שבמהלך היום שלנו אנו פוגשים המון שירי חרוזים שאנו ממציאים למשל בזמן חיתוך ירקות הבוקר אנו שרים ...

עגבניה צומחת בגינה באה דניאלה וקטפה אותה

עגבניה צומחת בגינה בא נדב וליקק אותה 

נישקנו, חיבקנו מעכנו ואפילו ריסקנו לרסק טעים ואדום (:



כשצריך לחזור לשבת במפגש אנו שרים: 

למקום קום קום אבטיח ומלון 

למקום קום קום ארטיק מסטיק קינמון !



דרך נהדרת לתרגל חרוזים, להנות משירים משעשעים ולפתח את כישורי השפה שלנו 





**מפגש הבוקר: **



מה השאלה הראשונה ששואלים בפתיחת מפגש או חברותא?

איזה יום היום ?

ראשון .

נמשיך להעמיק את ההבנה ונשאל -

איזה יום היה אתמול -שבת ,

ואיזה יום יהיה מחר -שני ....

אנו כבר יודעים שיש שבעה ימים בשבוע 

ראשון עד שבת 

ו.........מהתחלה אנו מגלגלים את הידיים מהר מהר ומתחילים מהתחלה ראשון שני שלישי רביעי חמישי שישי שבת ומהתחלה זה לא נגמר .

ממש כמו גלגל שלא עוצר הימים אף פעם לא ישתנו ולא חושבת שבקרוב מישהו יוסיף לנו עוד ימים לשבוע.



מה עוד נע כך בצורה מעגלית ?

עונות השנה -

סתיו- חורף, אביב-קיץ ו........מהתחלה .



השעון שלנו נע ככה, היום שלנו נע ככה מה עוד.....



שירי הבוקר במפגש-

השבוע בחרנו לפתוח בשיר בוקר סתווי שמזכיר לנו בדיוק מה הם סימני הסתיו שחלילה לא נשכח: 



> ״עננים, עלים נושרים ...
>
> בשמיים ציפורים .
>
> ופורח החצב ..
>
> ב- סתיו.״





וגם בשיר הבוקר הקבוע שלנו [מסביב לעץ התות.](https://www.youtube.com/watch?v=7VpIEdeWKqI) 

כבר הבנתי שהלו יעקב עושים זאת מצוין בלעדי רק שהפעם שמנו לב שעץ התות שלנו כמעט בלי עלים ופירות.

הכל היה על האדמה.

 פירות בשלים, רקובים ועלי שלכת מתפוררים ... 

לקראת האביב העץ יתחדש לו .

גם פה שמנו לב שזה תהליך שחוזר על עצמו בצרה מעגלית אין התחלה או סוף .

העץ מלא עלים ופרי - מגיע הסתיו העלים נושרים - עץ ערום - האביב מגיע העץ מתמלא בעלים חדשים ואז שוב מגלגלים ידיים מהר מהר ומהתחלה.



מה כל כך שונה עלה בשלכת מעלה שלא בשלכת ?

הבאנו שקית גדולה מלאה בעלים קטנים גדולים ירוקים ,חומים וצהובים ... השקית מרשרשת ממש כמו רעשן גדול ...פיזרנו על הריצפה והתבוננו בהם. שמנו לב שהעלים היבשים מתפוררים די בקלות בכף היד שלנו ואת העלים הירוקים אפשר לגלגל לקפל וכמעט שדבר לא משתנה בהם .



מעניין - בואו נחזור קצת אחורה מה זה אומר יבש?

לא רטוב .... ומה יש בדברים רטובים ? נוזל ! מים ! העלים הירוקים עוד מלאים במים הם רעננים ... העלים היבשים כבר לא מקבלים מים הם רוצים להתחדש מעדיפים ליפול ולחכות לחבריהם לשלכת .

לקראת האביב אחרי שהמון מגשמי החורף יגיעו לשורשי העצים יצמחו מחדש עלים ירוקים.



והרוח שעוזרת לעלים להתנתק מהענפים הפתיעה השבוע ולקראת סוף השבוע כבר נהייתה חזקה.

 זמן מצוין להפרחת בועות סבון ענקיות! לקחנו גיגית גדולה שמנו נוזל לבועות השתמשנו בשני מקלות שבקצה שלהם מחובר חבל והופ מפריחים בועות. הן ענקיות! וציבעוניות בזכות קרני השמש המשתקפות עליהם… איזה צבעים אנו מזהים? אדום, כתום, כחול, צהוב זה נראה ממש כמו קשת! 

החברימות ניסו לבד, טבלו את החבל פנימה, הרימו ידיים הכי גבוה שאפשר כשיש רוח זה קל היא עוזרת לבועה לצאת החוצה וכשאין רוח אנו צריכים לנוע .. ליצור רוח בעצמנו לא פשוט אבל אפשרי.





**תוספות מעניינות לסדר היום המעגלי שלנו.**





אנו אחראיות ואחראיים להכנת ארוחת הבוקר שלנו אנו ניגשים לחן במטבח מקבלים את הירקות שלנו ודואגים לשטוף אותם היטב. ואז אנחנו מוצאים מקום נעים לשבת בו, כך שיהיה מקום לכולם וגם לכלי המטבח שלנו: קרש חיתוך, סכין, קולפן, קערה קטנה לשאריות וקליפות , ומגשים לירקות החתוכים .

אנו מתאמנים בלקלוף בזהירות שמים לב היכן מונחות האצבעות שלנו וממה כדאי להיזהר.

את הגזרים קשה לחתוך וכיף לקלוף. העגבנייה לפעמים קצת נמעכת ומשאירה תמיד מיץ על הקרש…טעים…



בסוף החיתוך לכולם יש משימה …

חלק מהחברים לוקחים את קערת השאריות ישר לפינת החי לפנק קצת את חיים הארנב ושושנה התרנגולת…

חלק מהילדים מחזירים לחן בזהירות את הקערות וקרש החיתוך 

את הסכינים והקולפן רק אורטל או דור לוקחים- זה מסוכן.



חן מאוד אוהבת שאנו ניגשים לעזור ומידי פעם נוצרות שיחות שבכלל לא קשורות למזון.

בפעם האחרונה שעזרו לה במטבח היא גילתה שאת האהבה הגדולה שלה ליפן חולק איתה אביתר שלנו שסיפר על הרכבת הכי מהירה בעולם …השינקָנְסֶן.

חן התרגשה ממש (:

ומה עושים עם חן אתם שואלים?… עובדים !

שוטפים ירקות, קולפים, מערבבים בסיר מוסיפים תבלינים טועמים ,טועמים וטועמים… ומה שהכי מדהים שבארוחת הצהריים יש הסבר ישירות מהמטבח על כל קטניה וירק שיש בתבשיל .. תודה חן .



ועוד תוספת נחמדה



אתם יודעים... לצעוד במקום מבלי להתפתות לנוע קדימה ,אחורה או הצידה זה לא קל בכלל! 

ניסינו ללמד את החברימות צעידה במקום לא היה פשוט.. אז החלטנו להכניס את המשימה הזו לסדר היום.

אחרי שאנו נרגעים לצלילי פינק פלויד בצהריים ורוצים כבר להתארגן ליציאה לחצר אנו עושים זאת בצורה מאוד מיוחדת כמו גמדים קטנים.

לצלילי השיר [במדינת הגמדים-אריק אינשטיין](https://youtu.be/J3omMzYyfDg)



כשהשיר מתחיל אנו נעמדים על המזרנים וצועדים במקום.

וכשניתן הסימן אנו נעמדים אחד אחרי השניה בתור ארוך של גמדים הצועדים במקום וכך יוצאים לחצר.

מדהים לראות אותם כל כך נהנים מהטקס הזה.





בחצר בזמן שכולם מפיקים מופעים … מארגנים במות מוכרים כרטיסים ושרים ,שרים, שרים החלטתי גם אני לשתף במשהו וסיפרתי על דרכי לגן. אני עוברת ליד הים ובכל בוקר אני פוגשת המון המון ציפורים קטנות ומיוחדות שבאו לבקר אותנו בארץ ישראל כמו הרבה ציפורים נודדות אחרות . 

יש להן סינר שחור, זנב ארוך והן מהירות כל כך ..... מי יודע מי הן ? 

הנחליאלי כאן 

והוא מסמן לנו שהסתיו כבר כאן .

[נחליאלי קטן ](https://youtu.be/OaqHSxL9ZoQ)





הקשבנו לשיר ... דמיינו את עצמנו עפים אל על ומחפשים מקום לנוח בו אולי על כר הדשא , בחוף הים ,על גג של בניין או בכלל בשדרה …

היה נחמד להתעופף כמו נחליאלי בחצר .. היו כמה חברים שטענו שבזמן הופעה צריך לשבת…(:







**הודעות ועידכונים**



\# יום א׳ בנוהל סדינים רעננים ובקבוקי מים מלאים.



\# שימו בבקשה יותר בגדי החלפה בתיק ותוודאו שיש תיקי בד לבגדים מלוכלכים. היו יותר מידי מקרים שהשארנו חברימות עם בגדים מלוכלכים כי פשוט לא היה. 



\# יום הגיבוש של קבוצת הלו יעקב 3.11 בפארק הירקון יהיה כייף (:





**שבוע קסום **

**אורטל ודור**
