---
title: 'פורים בכיף בגן ילדי הטבע '
date: '2019-03-20T14:44:54+02:00'
---


**חג פורים שמח! **

שוב תודה על שיתוף הפעולה מצדכם- היתה חגיגת פורים נהדרת ונינוחה במיוחד.

ותודה מיוחדת ליעל אמא של דינאל שצלמה את כולנו בכזאת מקצועיות וסבלנות! 

ממליצה בחום לבקר באתר המהמם שלה: [https://www.babies-pic.com](https://www.babies-pic.com)

הקישור להורדת התמונות צורף בגוף המייל שנשלח אליכם. 



**הגן יחזור לפעילות ביום ראשון ה 24.3. **



**תהנו מהשמש,**\
**אחי וכל צוות ילדי הטבע הדמוקרטי. **







## צעירים א'- שמוליק

## 

שבוע פורימי קצרצר עבר על קבוצת שמוליק. קצר אך מלא בצחוק, תחפושות, מסיכות ואיך לא? גם חיות.

כיתת החברותא האהובה שלנו עזרה לנו השבוע במיוחד כשהפרידות לא היו קלות. רק אמרנו ״ספארי״ ומיד הופיע חיוך גדול על הפנים… 

בשקט בשקט נכנסנו לכיתה, כי גבע אומר ש״לא צועקים! החיות מפחדות!״ ולולו הוסיפה ״חלש חלש!״ אנחנו שומרים על החיות! בכיתה חיכו לנו תחפושות של חיות אריות ונמרים, צפרדעים ירוקות, חתול צהבהב וארנב אחד קטן ולבן …



**מפגש**



סיפרתי לילדימות שהשבוע נחגוג את חג פורים, כל החברים יגיעו לגן מחופשים ואפילו הגננות יהיו לבושות בתחפושת. בעצם בחג הזה אנחנו קצת משנים צורה והופכים להראות כמו משהו אחר.

לאט לאט גם הגן שלנו שינה צורה והפך להיות משהו אחר -״גן מחופש!״ 

ליד כיתת המפגש שלנו הוקם ארמון מלא בבדים אדומים וזהובים ובו שולחן מפואר ואיזורי ישיבה עטורים בבדים חגיגיים. 

בכניסה לכיתת השינה שלנו נתלתה שרשרת ארוכה של ליצנים ורעשנים מרשרשים.

ומה איתנו? 

הכרנו את ה״[שיר המסיכות](https://www.youtube.com/watch?v=0zvjSMuqI3g)״  





> זקן ארוך לי עד ברכיים״
>
> שפם ארוך לי אמתיים. 
>
> היש צוהלת ושמחה 
>
> כמוני מסכה חה חה 
>
> היש צוהלת ושמחה 
>
> כמוני מסכה. 
>
> קרניים לי קרני התיש 
>
> שיניים לי שיני הליש. 
>
> היש צוהלת ושמחה... 
>
> מלפני צמה עם סרט 
>
> מאחורי זנב תפארת. 
>
> היש צוהלת ושמחה״… 



בכל פעם מתוך קופסאת ההפתעות שלנו יצאו מסיכות שונות בהתאם לשיר,  מסיכה של זקו ארוך ושפם גדול שכיסה לנו את כל הפנים … 

היה משעשע ביותר לראות את ויקה משנה את צורתה, לפתע צמחו לה קרניים גדולות ופתאום השיניים שלנו גדלו וצמחו…בסוף השיר גם אנחנו רצינו לנסות לשנות את צורתנו ולא האמנו למראה עינינו - 

לנריה צמחו שיניים ענקיות, דניאל גידל שפם אנגלי ואלה-פרידה שלנו גילתה שצמח לה זקן ארוך! :) 

למחרת מתוך קופסאת ההפתעות שלנו הופיעו מסיכות של חיות - בכל פעם הוצאנו מסיכות שונות וניסינו לנחש אילו מסיכות אלו. חשוב לציין שהמסיכות היו לבנות ללא כל ציורים עליהם. היינו צריכים לנחש רק על פי צורתם. כך למעשה היינו חופשיים להפעיל את הדימיון שלנו ולא להתקבע על חיה אחת! 

למשל כשראינו מסיכה של אריה, חלק מהילדים  טענו שזה דומה לאריה וחלק אמרו שזה נראה ממש כמו קיפוד! 

המסיכה עם אוזני החתול הזכירה לחלקינו חתול ולחלקינו כלבלב ומסיכה עם אוזני הפיל בכלל נראתה לחלק מהחברים כמו פרפר! איזה כיף שהדימיון שלנו כה פורה! 

 

**חגיגת פורים **



החגיגות שלנו החלו כבר מהבוקר. בחצר חיכתה לנו עמדת צילום שאותה תפעלה יעל, אמא של דנדון שלנו!

על הדק הוקמה במה מיוחדת לכבוד הופעות פתוחות לקהל הרחב, פינה שהפכה במהרה למוקד העניינים של השמוליקים. שרנו ורקדנו סביבה ועליה במשך כל היום! 

בתוך הגן חכתה לנו כיתה אחת עם בצק ״מחופש״. בצק צבעוני ומלא בצנצים! 

בארמון ערכנו משתה כיד המלך עם המון מאכלים מיוחדים ובכיתה אחרת קלענו למטרה כדורים צבעוניים בהתאם לצבעים כמובן! 



**ארוחת הבוקר שלנו גם היא ״התחפשה״. **

בנוסף לירקות הטריים עם הטחינה והלחם שאותם אנחנו אוכלים מדי בוקר. למגש שלנו נוספנו גם פירות מתוקים! תפוחים, בננות ואגסים ולידם פנקייקים טעימים עם רוטב סילאן-טחינה!  

איזה כיף! תודה רבה לחנצו׳ק שפינקה אותנו בארוחה חגיגית! 

אחרי ארוחת הבוקר המשכנו למפגש רגיל בו דיברנו מעט על התחפושות שלנו וגם המשכנו להתמקד במסיכות כדי לחזק את הקביעות וההמשכיות בתכני המפגש שלנו. 



היום עצמו היה מלא בלא מעט שינויים. החברים שלנו שינו צורה ולבשו בגדים מוזרים , לגננות שלנו פתאום צמחו קרניים ואוזניים ואפילו הגן עצמו -כיתת הארמון והספארי… אותם הדברים אליהם אנחנו רגילים פתאום נראים אחרת ולמרות זאת, הצלחנו לשמור על שלווה ביום החגיגי והצבעוני הזה. 



לפחות מחצית מילדי הכיתה התלבשו בתחפושות נוחות ושגרתיות. חלק מהילדימות הולבשו בכובע מיוחד בצורת חיה, לאחרים ציירו על הפנים או על הבגדים והיו כאלה שהגיעו לגן כלל לא מחופשים והתחפשו במסכות ובתלבושות שהיו לנו בגן. תשומת הלב שהקדשתם לרגשות הילדים השתלמה והתחושות של החברימות בקבוצה היו נעימות. ביחס ליום שיש בו כל כך הרבה שינויים חווינו נינוחות ובטחון מצד הקבוצה ואנחנו רוצות להודות לכן מכל הלב בשמנו על הקש שלכם להנחיות שלנו ושל אחי. 





**הודעות **

•	חוזרים מחופשת הפורים ביום ראשון 24/3. 

•	לא לשכוח לשלוח תמונה מהחופשה שלכם!

•	שימו לב לא החזרנו את הסדינים לכן ביום ראשון הביאו רק בקבוקי מים! 



**חופשה נעימה **

**מלאה בצחוק ושמחה!**

**ויקה וחולוד**







## צעירים ב- שולה



חצי שבוע בסימן חגיגות בשולות 

בזכות חג הפורים הבנו חגיגה מה היא, על כל גווניה, צבעיה ורבדיה. 

את החגיגה שלנו התחלנו כבר ביום ראשון, 

כשאת המפגש הקבוע שלנו החלטנו להעביר קצת יותר חגיגיים...

שאלתי את החברים מה יהפוך אותם לחגיגיים יותר? 

אולי נתאפר כמו שאחי איפרה אותנו ביום שישי?

אולי נסרק את השיער? 

אולי נתקלח? 

אולי נישאר בדיוק כמו שאנחנו ונהיה חגיגיים בלב? 

כל אחד והדרך החגיגית שלו... 

מה שבטוח, הסכמנו על כך שלא משנה איך כמה ואיפה, חגיגה תהיה כאן היום. 

הכרנו שיר חדש של דתיה בן דור, [בואו כמו שאתם לחגיגה](https://www.youtube.com/watch?v=xS-OMPyLPGc), שהמשיך אתנו לאורך כל השבוע. 



> " הקשיבו, הקשיבו, יש חגיגה
>
> אל תשאלו אם יש פרסים, אם יש עוגה
>
> אל תגידו אין לי  זמן ואין לי כוח
>
> הגיע הזמן לשמוח! 
>
> לא צריך להתאפר
>
> בואו, בואו
>
> לא צריך להסתפר
>
> בואו בואו כמו שאתם לחגיגה!"



**אולי נ ת ח פ ש ? **



כשהילדימות שמעו תחפושות הייתה הסכמה פה אחד... כולם צעקו כןןןןןן 

לכיתה נכנסו תחפושות משלל סוגים מינים וצבעים, שאת חלקן כבר הכרנו משבוע הספארי. 

כל חבר שרצה בחר לו תחפושת, לבשנו, התעטפנו או סתם החזקנו ביד.

את המפגש שלנו העברנו מחופשים וזו הייתה חוויה מצחיקה וכיפית

פתאום הכל הרגיש לנו חגיגי יותר, אפילו הרכבת שלנו התחפשה לרכבת קלה חגיגית מאוד...

גילינו שכל דבר אפשר להפוך לחגיגה. 

שאלתי את החברים מה אפשר לעשות בחגיגה?  

חלק אמרו לשיר ולרקוד וחלק אמרו לצחוק.

בחגיגה שלנו אפשר גם לעשות שטויות ולהמציא המצאות!

הבאנו לכיתה ארגז עץ גדול עם בדים...

הבדים הפכו לכנפיים, גלימה, שמיכה וכדור.

איזה חגיגה אמיתית! 

לקראת מסיבת סוף המפגש הקבועה שלנו

סיפרתי לחברים שחגיגה יכולה להיות מלווה גם בשיר חגיגי שכיף לנו לרקוד ולהשתולל איתו 

החברים התחילו לשיר "היום יום הולדת...." באמת סימן לחגיגה : ) 

שמענו את השיר [becoming insane](https://www.youtube.com/watch?v=Z6hL6fkJ1_k)  של אינפקטד משרום 



מסתבר ששולה ומוסיקת טראנס מסתדרים מצוין ביחד. 

אתם רק יכולים לדמיין איזה מסיבת סוף מפגש חגיגית הייתה לנו...



**החגיגות שלנו השבוע התקיימו גם מחוץ לכותלי המפגש**



ארוחות הבוקר שלנו היו חגיגיות מהרגיל בשל תוספת קטנה וצבעונית...

מפות!

מדהים כמה קל להפוך משהו רגיל לחגיגה אמיתית.

כל בוקר החברים הזכירו את עניין המפות הצבעוניות ותהו איזה מפה יפגשו היום. 

לא יכולנו לחכות כבר לבחור לצד איזה שולחן נשב היום. 

גם בכיתה הגדולה חיכתה לנו חגיגה אמיתית, 

ארמון ענקי! עם בדים אדומים, וספות אדומות, וואו! 

החברים בילו חלק ניכר מזמן המשחק בארמון שלנו

וכיאה למלכים ולמלכות, הכנו לנו כתרים חגיגיים .

בקבוצות קטנות נגשנו לכיתת היצירה הקבועה שלנו 

ובעזרת טושטושים צבענו, קישטנו ושמחנו. 

אפילו סוף היום שלנו היה חגיגי! 

העברנו אותו במסיבת כיתה חגיגית

עם כתרים על הראש:) 



ביום שלישי החגיגה שלנו הגיעה לשיא!  

הגענו לגן מחופשים, חלקנו מרוגשים מאוד וחלקנו קצת חוששים.

לא קל להתמודד עם עומס הגירויים ואווירה חגיגית לפעמים גם יכולה להכביד.

לשמחתנו הילדימות היו אלופים והשתלבו מעולה בתוך החגיגה הקלילה 

ושוב תודה לכם על הרגישות וההבנה, זה מאוד תרם להפוך את הבוקר לחיובי כל כך. 

 

את החברותא העברנו בארמון המפואר

וארוחת הבוקר החגיגית התחפשה למתוקה! 

פנקייקים, פירות וממרחים שחן הכינה לנו, 

היה טעים וחגיגי : ) 



 במפגש עלינו לבמת ההופעות והצגנו לבד או בזוגות את התחפושת שלנו

היו לנו שלושה דובים, שתי מיני מאוס, שתי ג'ירפות, זחל, אינדיאנית, אולגה הפרה, פרפר, קלף של 4, ליצן קטן, המלך ג'ורג' ונסיכה! 

היה בהחלט צבעוני ושמח. 

שרנו ורקדנו בזוגות את [שיר הליצן ](https://www.youtube.com/watch?v=Gul_Pj73Di8)

[ושיר המסכות](https://www.youtube.com/watch?v=ugD7zA1hhvk)

g 

היו חברים שבשלב זה כבר העדיפו להיפרד מהתחפושת, 

וזו הייתה בחירה נהדרת כי בחוץ היה חם כל כך, 

הרגשנו קלילים בלי התחפושת ויכולנו להשתולל ולרקוד במסיבת חצר יחד עם קבוצת שמוליק.  





**ספר השבוע החגיגי **

אם כבר חגיגה אז עד הסוף...

את השבוע הקצרצר שלנו ליווה הספר "חגיגה של צבעים" / שולה מודן 

הספר מחבר אותנו לעולמם המופלא של הצבעים ובעיקר אלו שמתערבבים 

החברים נזכרו שכשעזרנו לאלי לצבוע את הפיל שלה בחצר, השתמשנו בצבע שחור ולבן- ערבבנו אותם ויצא לנו אפור, איזה חגיגה! 

יותר מעניין מהצבעים היה דווקא השיח שהגענו אליו דרך הספר.

הדברים הקטנים שתופסים את עיני הילדימות כמו למשל 

למה הילד שיושב בחגיגה בגן עצוב? תמרי הראתה לנו שהוא מניח את היד על הפנים...אולי הוא רעב? אולי עייף? אולי מתגעגע לאבא ואמא?

הרמזור הצבעוני, מאיפה הוא הגיע? מהכביש...

דיברנו על הסכנות שבכביש, מתי חוצים במעבר חצייה ומתי עוצרים

החברים הזכירו שצריך להחזיק את היד בכביש כי הכביש מסוכן! 

מסתבר שלפני שנת צהריים זה זמן מצוין לדיונים מרתקים : ) 



**הודעות ועדכונים **

\# אין צורך להניח יותר מעילים בארגז האדום בבוקר...אם בחרתם להגיע עם מעיל בבוקר, תשאירו אותו בבקשה במתלה לפני הכניסה לגן.



\# מזכירה שוב לאור הבלבול של שבוע שעבר- סלסלת בקבוקים בכניסה לכיתה הגדולה. 



\# בגדים להחלפה- סט אחד עבה וסט אחד דק. לא לשכוח להוסיף גם זוג גרביים להחלפה. 



\# לא לשכוח לרשום שמות על החיתולים 



\# תמונה מחופשת הפורים שלכם : ) 



**חג שמח וחופשה נעימה! **

**שירז ואלינור**







## בוגרים א- תקווה 



רביעי שלום לכם,

שבוע קצר אך מלא בתכנים עבר עלינו בקבוצת תקווה ובשיאו חגיגת פורים! 



**זה לא ארגז!**

באווירת חג פורים, השבוע התחלנו לעסוק בספר "זה לא ארגז" מאת אנטואנט פורטיס. זהו ספר המעורר שיח בין המציאות לדמיון. בספר רואים ארגז שכל פעם מתחפש למשהו אחר. הספר המעודד חשיבה יצירתית ויציאה מהקופסה (או במקרה שלנו – מהארגז).

תחילה, ארגז הגיע לכיתה שלנו!

דפקנו עליו חזק וחלש ומחאנו יחד כפיים. נגענו בו וחשנו שהוא עשוי מקרטון, וחשבנו יחד מה אפשר לעשות איתו. נזכרנו שבספר "הבית של יעל", היא הפכה את הארגז לבית והתחבאה בתוכו. חשבנו גם שאולי אפשר לשים בו צעצועים ומשחקים, בגדים, או טיטולים. לאחר מכן, הצצנו לתוכו וראינו שהוא ריק.

הופתענו לגלות שארגז פשוט יכול להתחפש ולהפוך לכל כך הרבה דברים!

בהמשך, כמובן, קראנו בספר.



**חג פורים, חג גדול לילדים!**



לחג הפורים כבר התחלנו להתכונן ביום ראשון. 

כיתת המשחק הגדולה שלנו הפכה לארמון! הכורסאות והשולחנות התעטפו בבדים אדומים ומלכותיים. נהננו יחד לשחק ולהמציא מה אפשר לעשות בארמון. למשל, לני ולביא הכינו ארוחה על השולחן המלכותי ואמרו שהכינו ארוחת שישי והתחילו לשיר שירי שבת, ארז דמיין שהמזרון הוא אמבטיה גדולה ועוד ועוד.

בחצר, התווספה לנו במה על הדק שעליה יכולנו לרקוד ולשיר! אחרי שכל קבוצת חבריםות הופיעה היא זכתה למחיאות כפיים ממש כמו בהופעה אמיתית. בהמשך גם הוספנו כלי נגינה וההופעות הפכו אמיתיות! שיחקנו על הבמה ולא יכולנו להפסיק.

ביום שני, קיימנו שיחת הכנה לקראת החגיגה ביום שלישי. שמענו שנגיע לגן עם תחפושות בבוקר, שיהיו תחנות משחק מיוחדות בגן, שתתנגן מוסיקה ושתהיה צלמת שתצלם אותנו... אחרי ששמענו, יכולנו גם לשאול שאלות ולהתכונן נפשית למה מצפה לנו ביום המיוחד הזה. 

ואז הגיע היום הגדול!

הגענו לגן בתחפושות רבות ומגוונות! הגן היה חגיגי ומקושט, מוזיקה התנגנה בשמחה, הצטלמנו עם אמא או אבא ונכנסנו לשחק בתוך הגן. בכיתה אחת קלענו כדורים לחישוקים לפי צבעים, בכיתה אחרת שיחקנו במצנח צבעוני או נהיננו מבצק חגיגי ונוצץ ובמקביל המשכנו לשחק בארמון המרהיב והחגיגי שלנו. 

לאחר מכן, ישבנו יחד בשולחן ארוך עם מפות צבעוניות ואכלנו ארוחת בוקר מיוחדת- ארוחה שהתחפשה! נהננו מפירות טריים, פנקייקים ורוטב מתקתק (היו כמובן גם ירקות, טחינה ולחם טרי למי שהיה מעוניין).



**ואז כמובן הגיע הזמן... לתצוגת התחפושות!**



כל חבר או חברה עמדו על במה קטנה והציגו את התחפושת שלהם. נבו ולביא שהתחפשו לסמי הכבאי שרו לנו את השיר מהתוכנית, ארז היה אסטרונאוט שטס לחלל, פלג התחפש לרכבת שאותה הכין יחד עם משפחתו, ליאו היה סופרמן והראה לנו עם היד כיצד סופרמן עף, עמנואל הפך למכונית מרוץ מהירה, אלונה היתה ליצן צבעוני ומצחיק ויערה חיפושית קטנה ומתוקה, עידו הג'ירפה בעלת הצוואר הארוך שחיה בספארי, אדם הציג בפנינו את תחפושת האריה שלו, לני שהיתה במבי מתוק ופרוותי, תומר היה דינוזאור ירוק וגדול, בועז בחר לא להתחפש והראה לנו את השפם המצחיק שהביא ושאפשר להדביק אותו מתחת לאף, רועי ואיתי היו ספיידרמן חזק ואמיץ, יהונתן היה מיקי מאוס וחמוד ומצחיק וארבל צב נינג'ה ירוק וחזק!

אחרי שכל ילד/ה עלו, הם זכו למחיאות כפיים סוערות מהחברים. היה כיף לראות ולהראות!

לאחר מכן, יצאנו למשחק מהנה בחצר עם התחפושות שלנו. ואז לאט לאט, התחלנו לפשוט אותם ולעבור לבגדים רגילים לקראת ארוחת הצהריים.

זה היה יום משמח וחגיגי. ותודה לכל ההורים הנפלאים על תחפושות מקסימות ועל הפרידות הקלילות בבוקר. הפכתם את היום הזה למושלם בשביל ילדכם!



**הודעות חשובות**

\#  מזכירה שהסדינים נשארו בגן ולכן אין צורך להביא בראשון.

\#  מוזמנים עד מוצ"ש לשלוח תמונה של משהו שעשיתם בחופשה. בבקשה לשלוח תמונה אחת (לא נספיק להראות יותר מזה במסגרת הזמן שיש לנו) 



**מאחלים לכם חופשה נעימה ומשפחתית!**

**נתראה בראשון,**

**אדריאן, רעות ותמר**







## בוגרים ב'- הלו יעקב





**חג פורים, חג פורים חג גדול לילדים. **



אין כמו חגיגת פורים כדי לסגור חודש מופלא של ג׳ונגל.

הצוות התחפש לחיות ססגוניות כמו פיל, נמרה, ג׳ירפה, תוכי, פרפר….

זה היה שבוע קצר מלא בפעילויות …

ביום ראשון דיברנו קצת על חוויות הסופ״ש, הילדמות כבר למדו להקשיב ולשאול שאלות .

הנה כמה שאלות ותשובות של הילדימות- לא נגעתי:

אמה סיפרה לנו שהיתה במערת נטיפים… 

מה זה נטיפים? טיפות מים שהתקשו.



אביתר חגג לאבא עודד יום הולדת ובתמונה רואים אותם אוכלים.

מה אתם אוכלים? ראמן

מה זה ראמן? מן מרק כזה שיש בו איטריות ואוכלים עם צופסטיקס

מה זה צופסטיקס? מן מקלות כאלה כי אין להם מזלג.



רומי ספרה לנו על טיפול השיניים שעברה

למה עשו לך את זה? כי השיניים כבר לא היו טובות

מה גורם לשיניים להתקלקל? הרבה ממתקים.



תום האכיל יונים בכיכר רבין סיפר שהאכיל בזרעים ובלחם יבש.



אורי גרוס הראה לנו תמונה מרגשת בה הוא אוחז ומנשק את אחותו הקטנה עומר.

מותר להרים אותה? רק כשאני יושב

אתה שומר עליה? כל הזמן, זה התפקיד שלי.



הדר הראה לנו שהוא רכב על אופניים בתוך הבית כי היה סופ״ש גשום.





**חברותא עם אחי**

בחברותא אחי הביאה אדנית של פרחים סגולים- שחורים שנראו קצת חולים.

תהינו יחד למה זה קורה?

אחי הסבה את תשומת ליבם לעלים וענפים יבשים שצריך להוריד אותם כי הם מכבידים על העציץ.

ובנוסף שמנו לב שגדל לו מן עשב בר לצד הפרחים... הוא היה קוצני במיוחד.

הוא לוקח את המים והשמש שצריכים להגיע לפרחים לכן בהחלטה משותפת הוחלט להוריד אותו … איך?

ניסו לשבור, למשוך וזה לא צלח…. השורשים כבר היו ממש תפוסים באדמה.

אז מה עושים? מספריים הן קטנות מידי לגבעול השמנמן, אז אחי הביאה מזמרה- היא נראית כמו מספרים רק הרבה הרבה יותר גדולה וכבדה.

ובלחיצה אחת הצמח ירד כך נשאר מקום לפרחים לתפרש לפרוח.





**פורים בהלו יעקב**

בוקר התחפושות היה מושלם… עמדת  צילומים היתה נהדרת. תודה לאמא של דניאל מקבוצת שמוליק שפינקה אתכם ואותנו בצילומי פורים מקצועיים.

הגן היה פתוח עם עמדות הפעלה שמחות במיוחד:

ארמון גדול מקושט בבדים אדומים וזהובים,

כיתה עם מצנח ובדים צבעוניים המתעופפים אל על, 

קליעת כדורים לטבעות לפי צבעים 

ובצק מקושט בצבעים ונצנצים במיוחד לפורים.

הפרידות המהירות שלכם תרמו לרוגע ולפורים נטול לחצים...הייתם מאמינים שזה אפשרי ?! (:



בחצר עשינו תערוכת תחפושות, ורכבת צבעונית מלאה דמויות חדשות שהגיעו להלו יעקב:

צמד סמי הכבאי, תות, אופנוען, רובוטריק- אופטימוס פריים, שבלול, אולף, גיבורת על, שני ספיידרמנים, באטמן, סופרמן, מיניון, קונדסון שובב, ילד חתול מתוק, מכשפה ותוכי אחד(:



**במה פתוחה בחצר**

כמות הכרטיסים שאני קונה בזמן חצר להופעות שונות ומשונות, דבר שלא יתואר!

הפעם יש במה גדולה ואדומה, אזורי ישיבה ואפילו כלי נגינה. בכל פעם עלו כמה חברים שרו, ניגנו ושיעשעו את חבריהם/ן. הקבוצה פשוט לא זזה מהעמדה הזו, מדהים מה במה אחת קטנה עושה.





**בכיתה**



דיברנו על הומור ומה מצחיק אותנו, גילינו שיש כמה ילדים בקבוצה שפשוט טובים בלהצחיק.

האמיצים ניגשו ועמדו מול חבריהם/ן היו כאלה שעשו ריקודים ופרצופים מצחיקים, כאלה ששרו שיר מבולבל שהצחיק ממש, והמון משחקי מילים וחרוזים מצחיקים.



**ארוחת בוקר פורימית במיוחד**



את שולחן החג אחי סידרה לנו כמו ביום שישי- שולחן ארוך ומשותף שקושט במגוון מפות צבעוניות.

על השולחן חיכו לנו מגשי ירקות טחינה ולחם … כרגיל בנתיים נכון?

לכבוד פורים חן גם הכינה לנו פנקייקים, ממרח טחינה וסילאן ומגשים מלאים בפירות מתקתקים-חמצמצים שבאים מצויין עם פנקייק. ליקקנו את האצבעות והצלחות, תודה חן.

 



**פינוק לפורים**

דניאלה שלנו הגיעה בבוקר ובידה משלוח מנות קבוצתי… מה היה שם?

אוזני המן! פינוק מושלם לסיום יום פורים שלנו תודה לדניאלה ושירה. 





**יום הולדת בהלו יעקב**

גם יום הולדת הצלחנו לעשות השבוע והיה מושלם!

אנחנו ממש נהנים מהטקס הזה. הילדימות מצפים לשירים ומאוד שמחים לתת לחבר שלהם מקום.

גלעד התרגש מאוד והחברימות עטפו אותו באהבה עם ברכות וחיבוקים.

תודה להורים המאושרים על העוגה הטעימה ופינוקי הבוקר ומזל טוב. 





**חדש ביום הולדת**

התחלנו לעבוד על המיקום שלנו בחלל: ליד מי אני, באמצע או בצד? מה זה תור ומה זו שורה.

כשאנו מבקשים מהחברים לעמוד בשורה אנו אומרים לעמוד כתף ליד כתף. 

כשאנו מבקשים תור אנו עומדים אחד אחרי השני ממש כמו רכבת רק מבלי להחזיק את החבר/ה מלפנים.

ביום ההולדת החברימות יוצרים שביל, איך?

שורה אחת מימין לכיסא יום ההולדת ושורה שנייה משמאלו, שורה מול שורה.

ילד/ת יום ההולדת עובר/ת בניהם בשיר ההכתרה (:

״יש לי היום יום הולדת אצעד עכשיו לכיסא המלוכה״ חצוצרות ומעבר בשביל מלכותי.

כמה כיף שאפשר להוסיף לשדרג והקבוצה הזו זורמת ופשוט נהנת.



תודה לאחינועם שבילתה איתנו השבוע היה ממש כיף.

דור, היתה ממש חסר בחגיגות הפורים כולנו רצינו לראות פלמינגו ורוד בנוף שלנו, אוהבים ומתגעגעים.



תודה לכם על ההקשבה ביום החג, על כך שהגעתם בזמן, ערכתם פרידות מהירות ולא התעקשתם על תחפושות.

מדהים איך זה משפיע על האווירה בגן, הילדימות היו משוחררים ופנויים פשוט להינות.



**חופשה צבעונית מלאה בשמש ומנוחה.**

**אורטל אחי ודור (:**
