---
title: פרצופים וכובעים בגן ילדי הטבע
date: 2022-02-25T13:02:49.502Z
---
**היי הורימות,**

לפני שנעבור לעדכון, כמה הודעות קצרות:

1. **מגבונים**: חודש חדש מתחיל ועימו נבקש מגבונים חדשים - 4 חבילות לילדימות עם חיתולים, 2 חבילות לילדימות גמולים.
2. **קורונה**: מזכירים כי לעת עתה אתם מתבקשים לבצע בדיקות פעמיים בשבוע - מדי ראשון ורביעי. ביום ראשון יחולקו לכם ערכות בדיקה חדשות לשבועות הקרובים. ילדימות שחלו בגל האחרון, כלומר ב-60 הימים האחרונים, אינם מחוייבים בבדיקות אלה. שימו לב - אם ילדיכם עם סימפטומים כמו שיעול חדש, צינון, חום, כאב גרון - אלו תסמינים שמזוהים עם הוריאנטים האחרונים, אז בצעו בדיקה ליתר ביטחון.
3. **פורים קרב ובא!**

**שימו לב: חופש פורים יתקיים בימים חמישי ושישי ה-17-18 במרץ.**

**חגיגת פורים בגן תתקיים ביום רביעי ה-16.3**, שעות הפעילות ביום זה רגילות לחלוטין.

**אז איך נראה היום הזה אצלנו בגן?**

* הילדימות מגיעים לגן מחופשים לפי רצונם.
* הגן פתוח להגעה חופשית בין השעות 7:30-9:00. לצערנו, השנה בשל הגבלת כניסת ההורים תיפרדו מהילדימות כרגיל בשער. בשעה זו הגן פתוח לגמרי, עם תחנות פעילות שונות בחללים השונים, והפעילות חופשית כמו כל בוקר כדי לא להעמיס. בשעה 9:00 אנחנו מתחילים את הלו"ז שלנו.
* החל משעה 9:00 יתחלקו הקבוצות לארוחת בוקר חגיגית ולהצגת תחפושות.
* אחרי ארוחת הבוקר: בצעירים חוזרים ללו"ז הרגיל, עם מפגש פורימי, והורדת תחפושות למי שרוצה. בבוגרים נעבור למסלול תחפושות ותחנות פעילות חגיגיות.
* בצהרים כל הילדימות מורידים תחפושות, אוכלים צהרים והולכים לישון, ומשם היום ממשיך כרגיל ומסתיים ב-16:30 כמו בכל יום.

**מה עוד צריך לדעת לגבי היום הזה:**

* אנחנו לא מחליפים משלוחי מנות בין הילדימות בגן.
* אנא הקפידו על כללי בטיחות והמנעו מתחפושות או כל אביזר שעלול להוות סכנה בטיחותית! (חרוזים, פייטים, חוטים, חומרים דליקים וכדומה).\
  כידוע לכם, אנחנו לא מאמינים בקרנבלים. האירועים שלנו מאוד בסיסיים ומתקיימים באיזורי הנוחות המוכרים לילדימות. כמה מילים נוספות על החג:

פורים הוא חג מאוד רגיש ועמוס. הכל מלא צבעים, קולות ורעשים. זהות הילדימות מתבלבלת, את מי אני רואה במראה עכשיו? זו אני או דמות אחרת? האם כשאני לובשת תחפושת אני הופכת לילדה אחרת?

החג הזה, עם כל השמחה והקסם שבו, עלול להביא לעומס רגשי ולכן מאוד חשוב שנהיה רגישים לילדים ולילדות. יש כאלו שאוהבים את החג וכאלו שבשבילם החג מהווה מטרד ומפר את האיזון הרגשי.

**אז כמה דגשים**:

* בחרו תחפושות קלילות ונוחות... פחות שמלות נפוחות, פאות, איפור. ממש ממש לא מומלץ. נסו שהתחפושות יהיו ככל היותר דומות לבגדים :)
* מומלץ להמנע מאביזרים, הם הולכים פה לאיבוד וקשה לשמור עליהם.
* אל תתבאסו אם הילד/ה לא זורם ולא רוצה ללבוש את התחפושת. אל תכעסו. הגיעו לגן עם בגדים רגילים ותחפושת בתיק, הרבה פעמים הילדימות מגיעים לכאן ומחליטים שרוצים בכל זאת ללבוש את התחפושת. גם אם לא – זה בסדר גמור!
* דאגו שתהיה לכם חלופה אחרת, עוד אופציה לתלבושת, במידה והילד/ה יתחרטו באותו הבוקר.
* למרות הפיתוי, אנחנו לא ממליצים להגיע שני ההורים יחד, המצב הזה מאוד מציף את הילדימות והפרידה קשה יותר (פרידה משני ההורים שלי!).
* אל "תתנפלו" ואל תתפעלו יותר מדי. יש ילדימות שתשומת הלב הזו מלחיצה אותם מאוד. היו רגישים. זכרו שמה שחשוב זה השמחה שבלב, ולא התמונה או האיפור שתכננו :) אנחנו מבטיחות להשתדל לצלם כמה שיותר.
* אל תשכחו לשים בגדים החלפה בתיק! :)\
  אנחנו מצלמות כמה שנוכל, נשתדל לצלם את כולם בטרם יספיקו להוריד תחפושת - אבל קחו בחשבון שתמיד יש ילדימות שמורידים מיד את התחפושת או לא מוכנים להצטלם מחופשים, ואנחנו מכבדות את רצונם.ן.

שיהיה לנו פורים כיפי, רגוע ושמח!

**שבת של מנוחה !**

**צוות גן ילדי הטבע הדמוקרטי**

## שכבת הצעירים

שבוע שמשי ומהנה עבר עלינו בשכבת הצעירים השבוע - נהנינו מכל רגע של שמש, בדקנו את צמחיית החצר שלנו והתחלנו גם להתכונן לפורים!

איך מתכוננים לפורים בגן שלנו בעצם? בשכבת הצעירים החגיגות מתונות יחסית - תחפושות הן דבר רגיש עבור ילדימות - פתאום גם אני וגם אחרים נראים בהן קצת שונה מהרגיל, וחלקם קצת נלחצים מכך. לכן אנחנו מתמקדים הרבה בחיזוק הזהות העצמית שלנו דווקא. חלק גדול מהעבודה שלנו מתמקד בפרצוף שלי: אנחנו מתרגלים המון סוגים של פרצופים: פרצוף שמח, פרצוף עצוב, פרצוף ישן, פרצוף חמוץ, פרצוף כועס, פרצוף בוכה, פרצוף צוחק… הילדימות מאוד נהנים מהפרצופים, ממציאים כל מיני פרצופים חדשים ומתגלגלים מצחוק - משהו מאוד מדבק מתברר! אז אם אתם עוברים ליד הגן ושומעים שאגות צחוק עולות ממנו, זו הסיבה!

**את מי אני רואה במראה?**

העבודה על הפרצופים שלנו מתחברת גם למשהו יום יומי שאנחנו מתרגלים הרבה בתקופה האחרונה: כשאנחנו שוטפים ידיים ופנים, אנחנו מתבוננים במראות שלנו, מסתכלים על הפנים, ושמים לב למה שאנחנו רואים - האם הפנים נקיות או מלוכלכות? איזה מצחיקה אני נראית אחרי שאכלתי סלק! השיער שלי אסוף, או פזור? ארוך או קצר? ובאיזה צבע העיניים שלי?

**כובעים, כובעים**

למפגשים שלנו נכנס כבר גם אלמנט אחד של תחפושות: כובעים! אנחנו מאוד אוהבים כובעים, נהנים למדוד אותם, לחבוש ולהוריד, להחליף בינינו. מתבוננים בכובעים השונים וחושבים האם הם יפים? חגיגיים? מצחיקים? מחממים? נוחים?

ואילו שירים אנחנו מכירים על כובעים? הילדימות מיד הודיעו: [לכובע שלי 3 פינות](https://www.youtube.com/watch?v=Q3XWgQUq7zQ)! חזרנו קצת לתרגל את השיר האהוב, והוספנו גם עוד שיר: [יש לי יופי של כובע מאת דתיה בן דור](https://www.youtube.com/watch?v=IVpqGNQBiX4). 

בשבוע הבא נמשיך לפתח את נושאי הכובעים והפנים שלנו, ונרחיב את השיח גם לעוד חלקי גוף!

**שיהיה סופ"ש נעים - מחכות לכם בראשון עם בקבוקים מלאים וסדינים נקיים.**

**צוות שכבת הצעירים: חוה, עדי, בר, שיר, רותם ומיכל**

## שכבת הבוגרים

שבוע של מסע בדמיון וצחוק מתגלגל עבר עלינו בשכבת הבוגרים, ממש שמחנו לחזור לשגרה המוכרת והנעימה. 

**כובע הקסמים**

באחד המפגשים חיכה לנו בכיתה ארגז מלא בסוגים שונים של כובעים! כובע צמר, כובע מצחייה, כובע קש, כובע של חייל, קסדה של בנאי/ כבאי ועוד. תהינו מדוע יש כל כך הרבה סוגים של כובעים? האם לטבח יהיה נח לעבוד עם קסדה של בנאי? האם כובע צמר יעזור לנו בקיץ עם השמש החמה? 

כך הבנו מדוע הכובעים שונים זה מזה בנראות ובמרקם, לכל כובע יש תפקיד: כובע הצמר מגן עלינו מהקור ואילו כובע המצחייה מסתיר את קרני השמש החזקות. כובע מגומי שאפשר להיכנס איתו לבריכה, וקסדה של כבאי המגנה עליו משריפה. 

בהמשך עיינו באיורים הצבעוניים של רינת הופר בספר כובע הקסמים מאת לאה גולדברג. ראינו המון כובעים, חלק מקושטים בפרחים, חלק עגולים וגבוהים ואחרים מחודדים. 

ממש צחקנו כשראינו את הילדה שטה בתוך הכובע הענקי - וכאשר קראנו את הסיפור חשבנו על מה אנחנו היינו מבקשים מכובע הקסמים. אבל איפה אפשר למצוא כובע כה מיוחד?

החלטנו להכין בעצמו כובע כזה - כל מה שדרוש זה זוג ידיים, עיתון, צבעים, מדבקות וערימות של דמיון (שזה משהו שאף פעם לא חסר לנו!). מה עכשיו? מקפלים את העיתון לכובע, מקשטים, חובשים ויוצאים למסע בדמיון.\
תהנו :)

**חרוזים מתגלגלים**

ספר נוסף שגרם לנו להתגלגל מצחוק הוא ספר השטוזים של דתיה מאת דתיה בן דור. מה זה שטוזים? זה שטויות בחרוזים. רגע, מה זה חריזה? אלה מילים עם צליל דומה. למשל, פעם מלפפון דיבר בטלפון, או פעם איש סרג כביש!

ולמי שיגיד "שטויות, שטויות, זה לא יכול להיות" - נענה "אז מה? זאת כל החכמה!".

לאחר הקריאה ניסינו לחשוב בעצמנו על שטויות מצחיקות, ושוב בעזרת מחשבה ודמיון יצרנו עולם מלא הומור. לדוגמה, פעם קוף שתה תוף, פעם שטיח גירש אבטיח, פעם גרב שתלה חרב, פעם מטרייה קפצה על פטרייה :)

פעילות משעשעת בעקבות השטויות הרבות שהמצאנו היה לצייר מתחת לשולחן. המחנכות הדביקו לתחתית השולחן דף גדול, ואנחנו שכבנו על הגב מתחת לשולחן וציירנו יחד. זה היה ממש מבדר לצייר בצורה קצת שונה. 

**פרצופים משתנים**

כשמתבוננים במראה פתאום שמים לב איך הפרצוף משתנה. חשבנו, איזה פרצוף אנחנו יכולים לעשות? פרצוף עצוב/שמח/כועס/מתבייש... איזה פרצוף הכי מצחיק אותי? בדקנו האם אנחנו יכולים להרים את הגבות גבוה, או להוציא את הלשון ולגעת באף? מי יכול לכווץ את האף או לנפח את הנחיריים? מי מצליחה לפתוח את הפה רחב או לכווץ את השפתיים?

אחרי שהתאמנו בשינוי הפרצוף מול החברימות וגם מול המראה בשטיפת ידיים, 

חלק מהילדימות הכינו פרצופים מחימר - השתמשנו גם במקלות גפרור, קשים, ושברי שעווה. חלק מהילדימות הכינו פרצוף בארגז החול עם עלים, ענפים וכמובן המון המון דמיון!

 מחכות לשבוע חדש אתכם, עם בקבוקים מלאים וסדינים רעננים!

**מאחלות לכם סופשבוע שטוזי במיוחד,** 

**מכל צוות שכבת הבוגרים: אורטל, גבי, נופר, הילה, רוני, תמר ושגיא**