---
title: עצמאות בגן
date: 2024-05-17T08:30:02.406Z
---
<!--StartFragment-->

שבת שלום לכל משפחות הגן,

לפני שנעבור לעדכון, רצינו קודם כל לומר לכם ההורימות תודה על ההירתמות לפעילויות השונות בגן:

אז תודה לטל, רעות, איריס ורואי על ארגון ותפעול הטיול שלנו בשבוע שעבר! היה ממש כיף!

תודה גם לאחינועם, מורן, ציקו ולי על הסדנאות/הרצאות הכיפיות והמרתקות לצוות: למדנו, קיבלנו השראה ורעיונות ובעיקר מאוד נהנינו!

1. **פורום הורים**: ביום שני הקרוב, ה-20.5 יתקיים בזום פורום הורים בנושא מעבר לגן עירייה - הוא מתאים לכל מי שעולים לגן עירייה, ובו ניתן טיפים על ההכנות לקראת המעבר, על מה שחשוב לחזק אצל הילדימות ומה כדאי לבדוק ולברר. מוזמנימות להירשם ב[קישור](https://docs.google.com/spreadsheets/d/1eNra1_Oa0iBeLA-UFafTgY6jHaPaw4yumRnjOlMuznc/edit#gid=0), ולהעלות שאלות בתגובה למייל שנשלח אליכם בנושא.
2. **צוות חדש**: אנחנו מתחילות לבנות את הצוות שלנו לקראת השנה הבאה, ופירוש הדבר שתראו לעתים מתלמדות/מתלמדים בגן. תהליך הגיוס שלנו ממושך, וכולל התלמדויות בשטח בהן אנחנו גם רואות את התקשורת של מחנכות פוטנציאליות עם הילדימות ועם הצוות, נותן להן טעימה מהעבודה בגן ומאפשר לנו לבדוק התאמה הדדית. חשוב לנו לציין שמתלמדות תמיד נמצאות בלוויית צוות ותיק ואינן נמצאות לבד עם ילדימות עד לקבלתן הסופית לגן. 

   3. **שעות הגעה לגן**: מזכירות כי שעות ההגעה לגן הן עד 8:30 בשכבה הצעירה ועד 9:00 בשכבה הבוגרת. איחורים מעבר לשעות אלה מותנים בתיאום עם הקפטנית שלכם.

   מקרים חריגים: לעתים ישנן בדיקות או טיפולים בבוקר שמאלצים הגעה מאוחרת. שימו לב ש**בכל מקרה לא ניתן להגיע לאחר השעה 11:00 לגן**. הסיבה לכך היא שהילדימות מפסידים בצורה זו חלק ניכר מהיום ומתקשים להשתלב בטקסי הצהריים לאחר שהחמיצו את חלק הארי של היום. **בשכבה הצעירה אנחנו ממליצות על הגעה לא יאוחר מ-10:30** כיוון שהבוקר שלהם מסתיים מוקדם יותר.

**שבת שלום ומנוחה,**

**עומרי, אחינועם וכל גן ילדי הטבע**

**השכבה הצעירה**

**לנו יש פלאפל פלאפל פלאפל**

השבוע שלנו נפתח בחגיגות עצמאות בגן! הילדימות הגיעו לבושים בבגדי חג יפים, וערכנו ארוחת חג ישראלית חגיגית במיוחד! מה אכלנו? פלאפל שראובנה שלנו הכינה לנו! אז מה היה שם? לקראת ארוחת הצהריים יצאנו לחצר והיא היתה כולה מקושטת בצבעי הדגל שלנו- כחול ולבן! השולחנות היו מסודרים וערוכים, ובכניסה עמדו חברי השכבה הבוגרת, שהמתינו לילדימות עם קערות וצלחות מלאות בכל טוב! כל חבר/ה קיבל צלחת ובה היו פלאפלים, סלטים טעימים, חמוצים, הטחינה המפורסמת אותה חברי השכבה הצעירה הכינו עבור כל ילדי וילדות הגן וכמובן- פיתה רכה!

ישבנו יחדיו בשולחנות בחצר וברקע התנגן לו השיר ״לנו יש פלאפל״! חלק מהילדימות מילאו את הפיתה בפלאפלים והתוספות וחלקם נישנשו וטעמו מכל דבר בנפרד! איזו צורה יש לפלאפל שלנו? עיגול! ואיזו צורה יש לרבעי הפיתות שקיבלנו? משולש! הילדימות מאוד שמחו לאכול יחד בחצר, זו היתה חוויה שונה ומיוחדת ומאוד התרגשו לקבל את האוכל שלהם מחברי השכבה הבוגרת שחגגו את העצמאות שלהם בגן!

**ארץ ישראל שלי יפה וגם פורחת**

השיר שליווה את המפגשים שלנו השבוע הוא- ארץ ישראל שלי יפה וגם פורחת מי בנה ומי נטע? כולנו ביחד! עברנו על מילות השיר ושרנו אותו יחד. דיברנו על הבית שלנו, היכן הוא נמצא ומה יש בדרך אליו? יש גינה, ויש עץ, יש כביש ושביל, בדרך אליו אפשרות לראות ציפור ומכוניות, אנשימות שעוברים בדרך, כלבלבים שיוצאים לטיול וחתלתולים שנחים בצד הדרך.

יום העצמאות הוא הזדמנות טובה לדבר על העצמאות שלנו, במיוחד בשלב זה בשנה שאנחנו רואות את הקפיצה הגדולה שהילדימות נמצאים בה- פיזית, ורבלית וקוגנטיבית. שוחחנו מעט על הדברים שאנחנו מצליחים לעשות בעצמנו למשל- לטפס לבד על השרפרף ולשטוף ידיים בעצמי, להשליך לפח לכלוך, לסדר את המשחקים שלנו חזרה לתוך הארגז!

לפעילות החומר השבוע הכנסנו צבעי גואש בצבעי כחול ולבן כמובן. השתמשנו באצבעות שלנו, בספוגים ובפונפונים. חקרנו את התחושה ואת העבודה בשלל האביזרים, מרחנו והחתמנו וגם התבוננו בצבע שיצא כשהוספנו את הצבע הלבן.

**נתראה בשבוע הבא עם בקבוקים מלאים וסדינים נקיים ורעננים:)**

**צוות השכבה הצעירה - הילה, נגה, קרן אור, רוני,  יהודית, שירז, גבי, ענבר, ואלמוג**

 

## שכבת הבוגרים

השבוע שלנו נפתח בחגיגת יום העצמאות המסורתית בגן: מסעדת הפלאפל שלנו! במהלך היום עסקנו בהכנות: השכבה הצעירה אירחה אותנו בחצר שלה, והחברימות הכינו לנו יחד טחינה נהדרת! השכבה שלנו הייתה אחראית על הכנת הסלט הישראלי הקצוץ הטעים, על סידור וקישוט המסעדה שלנו, וכמובן, הגשת האוכל ותפעול המסעדה לצעירימות.

לקראת המסעדה תרגלנו הכנת מנות פלאפל גם בחצר, במטבח ובמפגש. לקראת הגעת הצעירימות למסעדה הכנו להם צלחות עמוסות בכל טוב: פיתה, פלאפל, חמוצים, סלט קצוץ, סלט כרוב, טחינה… מי שהתעייפו, לקחו לעצמם מנה והתיישבו לפיקניק על המחצלת, ועובדימות טריים גויסו מהכיתה 🙂

אנחנו לקחנו כל אחד לעצמנו אוכל מהבופה, ספרנו פלאפלים, נעזרנו בכף לסלטים ויצרנו צלחות או מנות בפיתה כל אחת לפי מה שהיא אוהבת, והתיישבנו לפיקניק יחד!

במפגשים דיברנו קצת על מהי עצמאות בעצם. מה זה אומר שאני עצמאית או עצמאי? אילו דברים אני יכולה לעשות לבד, בכוחות עצמי? ובמה אני זקוקה לעזרה? כשעברנו על כל הדברים שאנחנו יודעים לעשות בעצמנו, גילינו רשימה ממש ארוכה! חלק אמרו שהם יודעים לבחור בגדים לבד ולהתלבש. חלק יודעים לגמרי לבד ללבוש מכנסיים אבל זקוקים לעזרה עם החולצה. לנעול נעליים וסנדלים לבד כמעט כולם כבר יודעים, ויש גם מי שאמרו שהם יודעים לשטוף ידיים, להסתבן בכל הגוף ולצחצח שיניים לבד. חלק מהילדימות נזכרו שהם כבר יודעים לרכב על אופניים, יודעים את הדרך לגן או לסבא וסבתא, יודעים לפנות את הצלחת, להלביש את הסדין על המזרן, לקפל את השמיכה! כל כך הרבה דברים!

**כחול ולבן**

סמל החג הבולט ביותר של יום העצמאות הוא הדגל, ובשבועיים האחרונים התעסקנו הרבה בצורות ובצבעים שלו. השתמשנו בכחול, לבן וערבובים שלהם וראינו איך נוצרים לנו המון סוגים של כחולים! צבענו דפים בגואש בגוונים של כחול, הורדנו את החומים והצהובים של פסח מהקירות וקישטנו מחדש את הכיתה בכחול ולבן.

יום אחד, הגיעו לשולחן פסים ומשולשים כחולים, ואנחנו יצרנו קולאז'ים בהשראת הדגל: חשבנו כמה נרצה ואיפה נמקם אותם על הדף, למדנו לתכנן לפני שאנחנו מורחים דבק, ואז מרחנו דבק והדבקנו את הצורות הכחולות על הדף הלבן. אילו יצירות נהדרות התקבלו! לאחר מכן, חזרנו על הפעילות גם עם צורות צבעוניות, וקיבלנו משהו חדש!

**שתהיה שבת נעימה ורגועה,**

**צוות השכבה הבוגרת: מייקי, מיכל, נגה, חוה, עמנואל, רוני, לילה ולין.**