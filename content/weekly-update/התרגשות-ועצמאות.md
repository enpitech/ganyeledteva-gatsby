---
title: התרגשות ועצמאות
date: 2023-07-29T09:55:07.012Z
---
**שבת שלום לכל משפחות הגן!**

 

איזה כיף היה לפגוש את כל הורי שכבת הבוגרים במסיבת הבוגרים ולהשוויץ קצת בפרוייקט שהילדימות והצוות עוסקים בו כבר חודשיים (ובעצם – גם כל השנה).

כעת נותר לנו שבוע אחד אחרון במתכונת הרגילה (ועוד שבוע וחצי למי שממשיכים לקייטנה) – קצת להתרפק, קצת להתכונן כל אחד לצעד הבא וקצת פשוט לכייף וליהנות מהקיץ :)

1. מזכירות כי היום האחרון לשנת הלימודים הוא יום ראשון ה-6.8.

2. השבוע יתקיימו אסיפות הורים לשתי השכבות: ב-30.7 לשכבת הצעירים התשפ"ד, וב-2.8 לשכבת הבוגרים התשפ"ד. האסיפות יתחילו בשעה 20:00 בגן – מוזמנימות להגיע ב-19:45 כדי לפטפט קצת יחדיו ולהכיר זו את זה, וכן להכיר את צוות השכבה לשנה הבאה – זו הזדמנות קצת לפטפט איתן.

**שבת מנוחה!**

**אחינועם, עומרי וכל צוות גן ילדי הטבע הדמוקרטי**

## **שכבת הצעירים**

בשבועות האחרונים של השנה אנחנו אוהבים כבר להתחיל להתכונן לשנת הבוגרים שלנו! מה זה אומר? יותר סלט חברימות עם שכבת הבוגרים – בוגרימות באים להתארח אצלנו, צעירימות באים להתארח בשכבת הבוגרים. גם המחנכות קצת עושות סלט, כדי שהילדימות יכירו את מי שיהיו איתם בשנה הבאה יותר טוב.

**עצמאות בשטח**

כשהגענו בתחילת השנה, היינו מאוד מבולבלים – לא ידענו איפה הכיתה הסגולה ואיפה הוורודה, איפה אוכלים ואיפה שוטפים ידיים. עכשיו הילדימות כבר שולטים במרחבים ואפשר להגיד להם: לך תניח את הנעליים בכיתה הסגולה, או לך לאלמוג שמחכה לך בשירותים לשטיפת ידיים. בשבועיים האחרונים הוספנו עוד טפח בעצמאות שלהם במרחב – להכניס את התיקים בעצמם לגן. הבוגרימות נכנסים לגן לגמרי עצמאית ומניחים את הבקבוק והתיק שלהם במקום. כעת גם הצעירימות מתחילים לעשות זאת – את הבקבוקים הם יודעים להניח במקום כבר הרבה זמן, אבל כעת אנחנו מעודדות אותם גם להכניס את התיקים בעצמם. זה דורש מצד אחד מיומנות לתליית התיק על הוו. כיצד נעשה זאת? מי שגבוהים מספיק פשוט תולים את התיק על הוו. מי שטרם הגיעו לגובה הוו, לומדים לעלות על קצות האצבעות, להחזיק את התיק מלמטה ולדחוף אותו למעלה עד שעובר את הוו, ואז לשחרר – והופה! התיק נתפס על הוו! ואם לא הצלחתי? זהו תרגול מצויין בלבקש עזרה מחבר או מחנכת....

במקביל, כשהם נכנסים ללא מחנכת צמודה, הם מתרגלים את העצמאות שלהם והיכולת להקפיד על כללי הגן גם כשאנחנו לא ממש צמודות אליהן כדי לאכוף אותם. הם ממש אלופים בזה! ומה אנחנו עושות? מנסות להמתין בסבלנות לוודא שהם חוזרים, ולפעמים מנסות לעקוב אחריהם בשקט בלי שישימו לב ובגאוה רבה כשאנחנו רואות שהם לגמרי מסתדרים :)

השבוע התחלנו גם לעשות ביקורים מסודרים בחללים של שכבת הבוגרימות, כדי להכיר טוב יותר את החללים. יש ילדימות שמאוד אוהבים לבקר אצל הבוגרים ומכירים היטב את החצרות והכיתות. אחרים קצת פחות, וכדי להקל את המעבר בשנה הבאה לחללים חדשים, אנחנו מתחילים בהיכרות איתם. למשל, התחלנו לערוך מדי פעם מפגשים בכיתה הצהובה. השבוע גם חיכתה לנו הפתעה – נכנסנו לכיתה הצהובה, וגילינו שהיא חשוכה! קבוצה של בוגרימות כבר חיכתה לנו בפנים, ויחדיו ראינו סרטונים שקשורים לשני הפרוייקטים שלנו! בגן אנחנו מקפידים לא לראות סדרות ובכלל מסכים בשגרת היום יום שלנו. אנחנו שומעים שירים אבל לא מתבוננים בסרטונים בטלפון, וגם ימי ה"קולנוע" שלנו מועטים ומוגבלים בזמן – וזה גם מה שהופך את ה"קולנוע" שלנו לכל כך מיוחד ומרגש. כל קבוצה נכנסה לצפות במקבץ סרטונים של טרקטורים ומשאיות (הפרוייקט שלנו), של מוסיקה וריקודים (פרוייקט שכבת הבוגרים) וגם קצת סרטוני חיות (כי כולנו ממש אוהבים טבע וחיות!), שנמשך כעשרים דקות. הבוגרימות עזרו לנו להתיישב ודאגו לא להסתיר לנו וזה היה ממש כיף!

בשבוע הבא נמשיך בסלטים וביקורים בחללי הבוגרים!

בינתיים, מחכות לכם בגן בראשון. לא לשכוח בקבוקים מלאים וסדינים נקיים!

 **צוות שכבת הצעירים – יגאל, מיכל, נופר, עדי, אלמוג, נועה, תניה, הדר ורוני**

## **שכבת הבוגרים**

**מסיבת סוף פרויקט** 

איזה כיף היה לפגוש אתכם ולהציג בפניכם את כל הלמידה שלנו השנה ובפרט בשבועות האחרונים! התהליך היה מהמם - הכרנו ונגענו במוסיקה בכל כך הרבה דרכים, ראינו אותה, רקדנו, פירקנו, יצרנו, נפתחנו להמון סגנונות ואפילו למדנו איך ליצור את המוסיקה שלנו, את משמעות המילים בשיר וכמובן איך יוצרים מנגינה. 

את כל הפעילויות שאהבנו פיזרנו בשכונה ונתנו לכם ולילדימות הזדמנות להסתובב יחד כקהילה להנות מפעילות משותפת בה הילדימות הובילו ונתנו לכם.ן להיות חלק. התחנות שלנו עבדו על שלל חושים ומיומנויות – הקשבנו, מיששנו, רקדנו, זיהינו מקצבים, צלילים וצורות וממש נהנינו. במהלך השבוע הצוות והילדימות הכינו את המסיבה והתכוננו, וליום חמישי הגענו בהתרגשות מרובה.

בתחנת זיהוי הצלילים האזנו וניסינו לחבר בין תמונה לצליל. במסלול התיפוף הדגמנו את מיומנות התיפוף ששיפרנו השנה וכמה כיף שיש "כלי" שאפשר למצוא בכל מקום ובכל דבר. הוצאנו את משחק הכסאות המוסיקליים האהוב עלינו לרחוב, והדגמנו איך אנחנו מצליחים להקפיד על הכללים שלו, כמובן בליווי [שמוליק קראוס.](https://youtu.be/K_gEV5_eIDM) בפיילת האיכסה הילדימות מיינו וניסינו לשלוף את סימני המוסיקה, כלי נגינה ותווים ולהתמודד עם מרקמים שונים בדרך …

תחנת קול הגלגל- פלייליסט שנבחר ע׳י הילדימות ובעזרת סיבוב החץ ידענו איזה שיר ננגן עכשיו. היה צבעוני ומלא באנרגיות, כל כך נהנינו לראות את הילדימות מופיעים. הנה [הפלייליסט](https://open.spotify.com/playlist/7MrW2fGYXRZHRuYNXafgUF?si=QyJkrNiGTYeyyeP5pmT7GQ&pt=4be4d4800eb3d430c937b2b45316396c) לשרותכם.ן למסיבות בייתיות(: 

סיימנו בתחנת הקאברים – עטיפות האלבומים. בתחנה הזו הילדימות עבדו על משהו שעשינו במהלך השבועות האחרונים והשנה – לנסות לשחזר תמונה שהתבוננו בה. הסתכלנו על התמונה בה הלהקה בחרה להציג את האלבום שלה, בחרנו תמונה אחת, וניסינו לזהות את הרכיבים שלה וליצור העתק משלנו. זה היה מדהים ומשעשע בו זמנית והיה ממש כיף לראות את הילדימות משתפים פעולה כדי ליצור את התמונה שלהם.

תודה לכולם.ן על שיתוף הפעולה היה מדהים וקסום והיופי במסיבה שכזו במקום שהיא תהיה פרידה היא הפכה לחגיגה של סיום הפרויקט ופתיחת האפשרות לפגוש הצוות מחוץ לגן ואלו תמיד רגעים מרגשים ומלאי שמחה

בשבוע הבא נמשיך ליהנות מהקיץ, לשמוע הרבה מוסיקה וליהנות מהרגעים המשותפים שלנו בשבוע האחרון    לשנה.

 בינתיים מחכות לכן בראשון בגן – לא לשכוח בקבוקים מלאים וסדינים נקיים.

**צוות שכבת הבוגרים – אורטל, גבי, מייקי, חוה, רוני, אופיר ואורית**