---
title: שבוע כמעט-חורפי של ירקות שורש
date: '2021-01-09T16:09:25+02:00'
---
**שלום לכל ההורימות,**

לצערנו סגר 3 הגיע לביקור, אנחנו מקווים מאוד שניפגש בהקדם האפשרי. אז מה הולך לקרות בסגר?

1. **מעבר לשירות לעובדים חיוניים**: מי ששובץ לגן לעובדים חיוניים, נשלח אליכם מייל ובו כל המידע. במידה וטרם קיבלתם אותו, עדכנו אותנו ונדאג שיישלח. כל היתר - נמשיך לשמור איתכם על קשר, ונהיה זמינות לכם לכל שאלה או התייעצות. (שימו לב שחלק מהצוות עובד אז יהיה קצת פחות זמין…).
2. **פעילויות לילדימות**: בתחילת השבוע נשלח אליכם מארז הפתעות בו תוכלו להשתמש כדי להעביר את הזמן בבית. המטרה היא להציע לכם כמה פעילויות זמינות וקלילות שיש בגן :)
3. **אורטלון להורים**: אנחנו לא יודעים אם אתם יודעים, אבל בכל יום חמישי הצוות מקבל את "האורטלון". זהו סוג של ניוזלטר קצר עם סל פעילויות ותוכן שיועברו לילדימות בשבוע שאחרי. במקביל למסמך, בכל יום חמישי מתקיימת ישיבת אורטלון ובה אנחנו מדגימות את הפעילויות בעצמנו, ומדברות על השיח הרלוונטי בהתאם לנושא השבועי. למה אנחנו מספרים לכם את זה? כי החלטנו לתקופת הסגר לשתף אתכם באורטלון להורים! כל שבוע תקבלו מאיתנו את האורטלון (שיתאם בדיוק למה שנלמד בגן לעובדים חיוניים), ובאמצעותו תוכלו לקיים את הלמידה סביב הנושא גם בבית. בכל תחילת שבוע גם תקבלו סרטון אורטלון ובו אורטל, הרכזת הפדגוגית האדירה שלנו, תנגיש לכם את הכתוב כדי שתוכלו להפוך למחנכות זמניות, בדיוק כמו בגן. 
4. **מפגש הורים**: ביום שני** 12.1.21 בשעה 20:00** ניפגש אתכם בזום להכרות עם האורטלון והדרכה ראשונית! הנושא הראשון: פירות הדר! נושא מושלם ללמידה בבית. 
5. **פודקאסט**: אם תרגישו צורך להרחיב את הידע החינוכי-הורי שלכם, במיוחד בתקופה הזו אנחנו שמחים לשתף אתכם בפודקאסט החדש של צחי שעוסק ב["חייזרים חינוכיים"](https://open.spotify.com/show/3WJ33tWHk20tEAwthvHKFD) יש באתרי הפודקאסטים  כבר 3 פרקים מצויינים, ממליצים להאזין ולשתף חברים נוספים. למי שמתחשק, אפשר להרשם לפודקאסט באתר: https://www.tzachi-e.co.il
6. **תהליכים**: אנחנו יודעים שהסגר מפתה אתכם להתחיל תהליכי גמילה מכל מיני סוגים (מעבר מיטה, תחתונים, מוצץ, הנקה, בקבוק). חשוב לנו שתדעו שתהליכי גמילה מכל סוג הם רגישים וכדאי לעשות אותם בליווי ובתכנון נכון. אנחנו זמינות עבורכם להתייעצות בכל תהליך שתרגישו שנכון להתחיל בבית. בסיום הסגר הילדימות הרי חוזרים לגן ולכן נכון לעשות את התליכים בליווי הצוות החינוכי כדי שנוכל להמשיך אותם באותו הקו גם בגן. 
7. **הרצאה בנושא חוסן נפשי**: הקדמנו את ההרצאה כך שתוכלו להעשיר את הידע שלכם בתקופת הסגר. ההרצאה תתקים בזום ביום שלישי 19.1.21 בשעה 20:00, מומלץ בחום להגיע, זה בדיוק בדיוק הטיימינג המושלם לדבר על הנושא!
8. **שיח קורונה מול הילדימות**: הסגר השלישי נכנס לתוקף ביום שישי - הילדימות לצערנו כבר מיומנים וכך גם אנחנו. אך בכל זאת, יש שאלה שהורים רבים חוזרים ושואלים אותנו: מה נאמר להם בבוקר יום ראשון כשישאלו למה לא הולכים לגן?
   בגילאים שלנו אנו מייעצות לא לנדב מידע - עדיף להמתין עד שיעלו את הנושא בעצמם. אפשר לומר ״אנו צריכים להישאר בבית, אבל בוא/י נחשוב על דברים כייפים לעשות יחד". בגן למשל, הסברנו שאנחנו יוצאים לחופש. הילדימות הבחינו שאנחנו אורזות את השמיכות, וכל היצירות והחפצים האישיים מהמגירות ושאלו מדוע. "כיוון שאנחנו יוצאים לחופש. בבית תכבסו את השמיכות והסדינים, וכשהחופש יסתיים, ניפגש כולנו שוב בגן עם מצעים נקיים ומגירות שיהיו מוכנות לקבל המון יצירות חדשות. מה יהיה כיף לעשות בבית עם המשפחה?". כך אישרנו את העובדה שאנחנו לא נעלמות, אלא רק יוצאות לחופש ונשוב להיפגש בסיומו, והובלנו את השיח בחזרה לבית, למשפחה ולדברים כיפיים שעושים כשנמצאים בבית. 
   אך בכל זאת, הרבה פעמים מידע נוסף בכל זאת מגיע - משיחות של מבוגרים, מאחים גדולים או דברים ששמעו בטלוויזיה או בגינה. לכן נעודד תקשורת פתוח ושיח מותאם לשאלות שלהם, כדי שהילדימות לא יקבלו מידע לא תואם גיל, ולא ייצרו לעצמם סיפורים ותשובות מוטעות. למשל, אם ילדים שואלים "למה לא הולכים לגינה?", אפשר לומר שיש שם הרבה אנשים וילדים, ועכשיו אנחנו רוצים להיזהר יותר ולא לפגוש הרבה אנשים. אם הם שואלים "מה זה קורונה?", אפשר לענות שיש עכשיו מחלה שעוברת ומדביקה הרבה אנשים, ואנחנו רוצים להישאר בריאים ולכן נשארים בבית.
   אנחנו שוב מדגישות עד כמה חשוב לא להנחית על הילדימות מידע שאינו נחוץ להם והינו מעבר ליכולת ההבנה שלהם. חכו שהם יעלו את הנושא וישאלו שאלות, כך תוכלו להימנע מהצפתם במידע שאינם יכולים להכיל. נהלו שיח רגשי על החוויות שלכם עם הילדימות או עם מבוגרים אחרים. הילדימות ילמדו מכם איך לעשות זאת, וירגישו בטוחים לשתף אתכם ולשאול שאלות.
   במקביל, ככל שהשהות בבית תהיה נעימה ונינוחה יותר, הילדימות ירגישו בטוחים יותר. אחד הכלים הכי טובים שאתם יכולים להפעיל לשם כך הוא סדר יום קבוע וברור.
   למשל: קמים ומשחקים קצת; מתיישבים לאכול ארוחת בוקר; יוצאים לטיול בוקר; חוזרים ועוסקים בפעילות יצירה; מנשנשים; עושים שיעור ספורט/רוקדים ושרים; משחקים לבד או מכינים איתנו צהריים; אוכלים ארוחת צהריים כולם יחדיו; נחים.
   שני דברים חשובים מאוד בסדר היום הם פעילות גופנית, שמחזקת אותנו ונותנת לנו להוציא קצת אנרגיות; ועבודה בחומרים, שהיא דרך נהדרת לבטא את עצמם כשהם כועסים, עצובים, שמחים, או עמוסים. חומרים נהדרים לעבודה זו: חימר, בצק, צבעי ידיים, מים, בוץ. שימו לב שאלו חומרים יותר יצריים ופתוחים לעומת עבודה מרכזת יותר כמו עבודה במכחול, השחלות, הדבקות.

**אנחנו ממש ממש ממש מקווים לפגוש אתכם בקרוב, **

**ממשיכים להיות כאן בשבילכם, לכל נושא!**

**אחינועם וכל צוות גן ילדי הטבע הדמוקרטי**

## שכבת הצעירים

השבוע המשכנו בשיח על הבריאות שלנו, והפעם העמקנו בשיח על הירקות שאנחנו פוגשים במאכלים שחן מבשלת וחותכת לנו, ירקות השורש מהם אנחנו נהנים במיוחד בחורף.

במהלך השבוע טיטי הלכה לגינת הירק ורצתה להביא כמה ירקות למרק. היא הגיעה לגינה וראתה גינה עם עלים ירוקים, אבל ללא ירקות. טיטי חשבה על רעיון: אולי אחפור באדמה? טיטי הפשילה שרוולים והתחילה לחפור  מסביב לעלים. פתאום פגשה בטטה שהשורשים שלה היו עמוק עמוק באדמה. היא משכה את הבטטה והניחה אותה בארגז. טיטי המשיכה לחפור ולאט לאט אספה תפוח אדמה צהוב, גזר כתום, סלק סגול, קולורבי ירוק וצנון ורוד.

את ירקות השורש השונים הביאה כל פעם למפגש, כדי שהחברימות יתבוננו וימששו. הרגשנו מרקמים שונים, ראינו צבעים שונים וגדלים שונים. גילינו שהבטטה ממש מתוקה ויש לה מרקם חלק וקרמי. סלק הוא אחד השורשים הכי בריאים שיש ובנוסף יש לו צבע ממש ממש מיוחד, סגול כהה שצובע את כל מי שנוגע בו! הגזר ירק שורשי המופיע בהמון מהארוחות שלנו בצורות שונות! בבוקר אנחנו פוגשים אותו נא, בצהריים פוגשים אותו במרק הקוסקוס, בפסטה פוגשים אותו מגורד - אבל תמיד הצבע שלו הוא כתום. הקולורבי הוא ממש מיוחד, הקליפה שלו בצבע ירוק בהיר אבל כשחותכים אותו מגלים שהוא לבן מבפנים! הוא טעים וקריספי ומהקליפה שלו יוצאים גבעולים ארוכים ועבים!

**גם אנחנו רוצים!**

גם החברימות רצו ללכת לבקר בגינת הירק בה ביקרה טיטי, כמובן שנענינו להצעה בדרך המיוחדת שלנו! את ארגז החול שלנו הפכנו לגינה נפלאה. המחנכות חפרו בורות באדמה וטמנו עמוק בתוך החול המון ירקות שורש (מבלי שהחברימות יראו) וכשהחברימות יצאו לחצר הם נכנסו לגינת הירק הפשילו שרוולים וביחד חפרנו בארגז החול ואספנו את כל הירקות שמצאנו, מיינו לפי סוגים וכשסיימנו שטפנו טוב טוב את כל הירקות במים!

**יצירה בעזרת הטבע**

את ירקות השורש אליהם נחשפנו במהלך הארוחות הכנסנו גם לתוך פעילות הגשת החומרים. הסלק, שצובע לנו את האצבעות בסגול-אדום, קילפנו וחתכנו, וקיבלנו מקלות-מכחולים. ניסינו לצייר איתם על הדף הלבן וגילינו שאם מלקקים את המכחול המיוחד שלנו, הצבע על הדף מתחזק. איזה כיף שאפשר גם לאכול מהסלק וגם לצבוע איתו! ניסינו לראות מה קורה כשמערבבים את הסלק עם גואש לבן: הסלק צובע את הגואש בורוד בוהק שבולט עוד יותר על הדף. רק קצת מעציב שאחרי שטובלים את הסלק בגואש, כבר אי אפשר לאכול אותו. לכן, עברנו לשורש שפחות מפתה לאכול: תפוח האדמה, אותו אפשר לטבול בצבעי ידיים ולהטביע עימו חותמות על הנייר בכל מיני צורות כמו משולשים, עיגולים ומלבנים.

ביום אחר, אחד החברימות הביא איתו בבוקר הפתעה לגן, איצטרובל חום ומחוספס, הטבע שלנו מביא לנו דברים נפלאים שאנחנו בגן נשמח להשתמש בהם! את האיצטרובלים פגשנו בכיתה ביחד עם הבצק, לתוך הרווחים של האיצטרובל הכנסנו חתיכות בצק קטנות וכיסינו את כל האיצטרובל! ככה לאיצטרובל היה חמים ונעים ואנחנו נהנינו מעבודה על מוטוריקה עדינה ואימנו את האצבעות ופיתחנו את מיומנות אצבעות הפינצטה!

עוד דרך לעבודה על המיומנות הזאת היא שליפה של מדבקות, את המדבקות החברימות מאוד אוהבים לפגוש! יש חברים שכבר מיומנים בשליפת המדבקות ויש כאלה שאנחנו מחזקים! לילדימות שצריכים חיזוק אנחנו מגישות את המדבקות כשהן מקופלות פנימה קיפול קטן כדי ליצור חוויה חיובית והצלחה ללא תסכול ולאט לאט אנו רואות איך הילדימות משתפרים בשליפה!

**היום יום הולדת**

בפינת יום ההולדת שלנו חגגנו השבוע ליונתן כהן! החגיגות היו שמחות ומרגשות ונהנינו מכל רגע (במיוחד מהרגע שבו אכלנו את המאפינס כמובן).

**מאחלות לכם סוף שבוע מלא בעשייה!**

**צוות שכבת הצעירים – גבי, חולוד, ענת, חוה ורבקה**

## שכבת הבוגרים

גם השבוע המשכנו להעמיק את השיח שלנו על החורף... אמנם השבוע לא ירד גשם, והאמת, גם לא היה חם במיוחד, אבל לעומת זאת הוא נפתח בתופעה שבדרך כלל אנו פוגשים בעונה הקרה – ערפל. מהו הערפל? גילינו שבעצם היינו בתוך ענן, שירד לו אל הקרקע ועטף אותנו. כשהיינו מוקפים ערפל, היה קשה לראות מה קורה טיפה רחוק מאיתנו. ואיפה עוד אפשר לפגוש ערפל? מיכל הורידה משקפיים, קצת נשפה עליהן, ונתנה לנו להציץ בעדן – גם כך הכל נראה מעורפל!

אז אם הערפל הוא ענן, מהו בעצם ענן? ממה הוא עשוי? קיבלנו מגוון תשובות: "מקור", "מגשם", "ממים". אז מה נכון? בעצם הכל! אם בשבוע קודם לכן ראינו שכשאנחנו מקררים מים מאוד הם הופכים לקרח, השבוע ראינו שכשמחממים את המים, הם הופכים ל"אדים" שנעלמים באוויר. אנחנו אמנם לא רואים אותם יותר, אך הם נמצאים באוויר עדיין. החלטנו לעשות ניסוי כדי לראות אותם: לקחנו כלי שקוף, מילאנו במים רותחים, ומעליו הנחנו צלחת קרה עם גושי קרח. עד מהרה, ראינו שלמעלה נוצרות טיפות שמטפטפות ונוזלות בהדרגה למטה. הצלחנו לייצר גשם בתוך הכלי! הענן הוא בעצם הצטברות של כאלה טיפות מים. ואחד הגורמים לגשם, הוא כאשר הענן נתקל בטמפרטורות קרירות שהופכות את המים באוויר לטיפות גדולות יותר ויותר, שנופלות בחזרה לאדמה בצורה של גשם.

[**חמש טיפות היו בתוך ענן של מים**](https://youtu.be/zJEubNsv29w)

אמנם הגשם לא ירד, אך לספור טיפות תמיד אפשר. תירגלנו ספירה, חיבור וחיסור תוך כדי שירת השיר. הילדימות בהתחלה השתמשו באצבעות הידיים שלהם כדי להחסיר טיפות. לאחר מכן הוספנו טיפות נייר גדולות ממוספרות ולבסוף הילדימות היו הטיפות שלנו ובכל פעם טיפה אחת נפלה והתגלגלה על השטיח… הילדימות כל כך נהנו לשיר את השיר בקולי קולות, לספור ולהחסיר שבכלל לא שמו לב שתירגלנו הכרת ספרות וחשבון בסיסי.

**אוצרות מן הטבע **

השבוע חנצ'וק הביאה לנו שקית מלאה בחרובים ארוכים ארוכים. בהתחלה השתעשענו עם רעיון ההמצאה: אולי אלה קרניים? אולי מקלות תיפוף? העברנו אותם בינינו: נגענו, מיששנו, רישרשנו. הם חלקים, ארוכים וחלקם קצת מרשרשים. לנו המחנכחות החרובים הזכירו משחק ילדות נוסטלגי - 3 מקלות. את החרובים סידרנו זה אחר זה ויצרנו מסלול ארוך. הילדימות דילגו מעליהם, קפצו ברגליים סגורות, הלכו ובעיקר דאגו לא לדרוך על החרובים. תירגלנו עמידה בתור והמתנה לחבר/ה שיסיימו, וכמובן עודדנו את חברינו במחיאות ובקריאת כל הכבוד.

# שבוע ירקות שורש

כמה כיף בחורף להתכרבל ולהתחבא מתחת לשמיכה חמימה. ידעתם שיש גם ירקות שמעדיפים להיות מכוסים? במהלך השבוע הצגנו את ירקות השורש השונים בכל פינה בגן. התבוננו בצורה שלהם, במרקם ובצבע, וגילינו המון דברים, כמו למשל, שהבטטה ניחנת במתיקות גבוהה גם כשהיא טרייה, ויש לה מרקם חלק וקרמי. הסלק הוא אחד השורשים הכי בריאים שיש. הוא גדל בתחילת החורף, וטעמו מרוכז  מתוק ואדמתי. הגזר שאנחנו מכירים ככתום, יכול גם להופיע בלבן או בסגול. הצנון פריך ורענן. השורש האהוב עלינו בגן הוא הסלק!

**מכחולי סלק**

את הסלק קילפנו יחד עם הילדימות. הידיים נצבעו בסגלגל וכך גם קרש החיתוך והסכין. תוך כדי, גם נשנשנו קצת, וגילינו שהסלק מאוד טעים גם טרי! בהמשך, לקחנו את אצבעות הסלק שחתכנו, והשתמשנו בהן כמכחולים על דפים לבנים. זו הפעם הראשונה ש״הצבעים״ נגמרים לפני שהציור הסתיים… הילדימות נישנשו ונשנשו  ונישנשו (:

עם מי הסלק אנו צובעים את הטחינה, האורז והבורגול שלנו, ובדרך גם את הידיים, הפנים והלשון. אפילו הפיפי שלנו ורוד אחרי שאנחנו אוכלים סלק!

**הפתעות בארגז החול**

בארגז החול הטמנו ירקות שורש בעומקים שונים ונתנו לילדימות את משימת החיפוש עם כפות, מגרפות וידיים חשופות. הם חפרו וגילו אוצרות בצורת ירקות שורש. "הנה לפת!" צעקו החברימות. "אנחנו מצאנו תפוחי אדמה!". "מי יכול לעזור לי לחפור? אני ראיתי גזר!". ההתרגשות היתה בשיאה, וכנראה היה להם שמצאו הכל, החליטו לחפור ולהטמין שוב לשאר הילדימות. בנוסף השבוע קיבלנו מארגז החול מרקי ירקות שורש, והמון עוגות לפת.

וביום האחרון לשבוע, אספנו את הירקות מארגז החול, חתכנו וקילפנו אותם כך שנוצרו לנו פרוסות דקות. מרחנו במעט שמן זית והכנסנו לתנור. כך קינחנו את שבוע ירקות השורש שלנו בקערת צ'יפס ירקות שורש מגוונת וטעימה!

# ארוחת הבוקר

אחד מהשלבים המאוד חשובים בשכבה שלנו בנוגע למזון היא ההקשבה לגוף שלנו והשאלה האם אני רעב/ה או לא, מה מתחשק לי לאכול, ומתי אני שבע/ה.

ארוחת הבוקר שלנו שודרגה לבופה הגשה. לפני הקורונה הילידמות היו מגישים לעצמם את המזון - לצערנו זה לא אפשרי, אז הצוות מגיש והילדימות בוחרים מה הם רוצים. בכל יום זה משתנה - היום אקח מזון שיתאים לי לכריך מושלם, ואולי מחר דווקא אבחר בהמון ירקות וטחינה לטבילה. 

הילדימות מתיישבים מקשקשים, אוכלים, מסיימים, קמים מרוקנים צלחת ומפנים לחבר/ה הרעב/ה הבא/ה. כל זה קורה בזמן שהמשחק החופשי מסביב נמשך. הילדימות עוצרים משחק כשהבטן אומרת שזה הזמן לאכול. ומה עם אלה המסרבים לעזוב משחק בשביל מזון? אנו לא לוחצות מסבירות שיש זמן עד ארוחת הצהריים וכדאי מאוד לאכול אפילו קצת. אנו לא מכריחות, ומשקפות למאוד רעבים בצהריים את התחושה בבטן לאחר שפיספסנו ארוחת בוקר… כך אנו מחזקות את המשמעות בארוחות והקשבה לגוף שלנו, תוך שאנחנו לומדים את ההשפעות של הבחירות שלנו.

במקביל, הצטרף לחצר שלנו "ארגז שמירת חפצים". לעתים חברימות מתקשים להפסיק משחק וללכת לאכול מחשש שהחפץ בו שיחקו "ייתפס" בזמן שהם אוכלים. לשם כך (ולצורך עוד פעולות חיוניות שהחברימות עושים, כמו ללכת לשירותים), הצבנו בחצר ארגז לשמירת חפצים, בו הם יכולים להניח את המשחקים שיחכו להם עד שישובו למשחק.

**מקוות להמשיך בקרוב בעבודה שלנו על פיתוח המודעות וההקשבה העצמית של הילדימות, אך בינתיים, מאחלות שבוע מהנה ורב פעילויות!**

**צוות שכבת הבוגרים – ימית, שיר, מיכל, אורטל ורוני**
