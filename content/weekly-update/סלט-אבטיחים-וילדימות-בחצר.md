---
title: סלט אבטיחים וילדימות בחצר
date: 2022-07-29T13:16:27.708Z
---
**שבת שלום לכל משפחות הגן,** 

 **סוף שנת הלימודים**: כך לפתע השנה מסתיימת לה, ויום שישי השבוע יהיה יומנו האחרון בגן לשנה. המון בהצלחה בהמשך הדרך למי שנפרדים מאיתנו השנה! אל תשכחו לספר לנו איך בגנים הבאים וקצת לפנק בתמונות קיץ :)

1. **קייטנה**: עבור מי שנרשמו, הקייטנה מתחילה ביום ראשון שמיד אחרי סיום השנה, ה-7.8.22, ומסתיימת ביום שלישי (כולל), ה-16.8.22. שימו לב ששעות הפעילות של הקייטנה הן 8:00-16:30.
2. **תחילת שנת הלימודים תשפ"ג**: ילדימות שממשיכים לשנה נוספת בגן, מתחילים ב-1.9.22, ביום מעט מקוצר שיימשך עד השעה 15:30, ולמחרת כבר ליום מלא. לרוב, הילדימות חוזרים בלי שום בעיה, אך אם נרגיש שלילד/ה מסויים.ת קשה במיוחד, נבקש לאסוף אותם מוקדם יותר בתאום אתכם.

לוח החופשות והחגים לשנת תשפ״ג כבר ביומן באתר הגן, תוכלו לראות אותו שם.

4. **אסיפת הורים למשפחות ממשיכות בוגרים**: יום חמישי 4.8.22 בשעה 20:00 בגן, וכן אנחנו מבקשים שתבואו למרות שהייתם בשנה שעברה:) שם גם נשתף אתכם מי הצוות של שנה הבאה. 

 

**שיהיה לכולנו שבוע נפלא!** 

**כל צוות גן ילדי הטבע הדמוקרטי**

 

## עבודה משותפת

השבועיים האחרונים בגן הם שבועיים שבהם אנחנו נהנים מהרגעים הרגועים ביותר בשנה. פרוייקט הסיום מאחורינו, וזה הזמן להתבונן בחברימות, לראות כמה התקדמנו השנה. עבור הצוות זו הזדמנות נפלאה קצת לקחת צעד אחורה ולשים לב כמה הילדימות הרבה יותר עצמאיים. אנחנו גם מפנות לעתים את תשומת לב הילדימות לעצמאות ולבגרות שלהם.

הרוגע והעצמאות האלה גם מאפשרים לנו קצת לערבב את השכבות - כולם הרבה יותר בטוחים בעצמם, וזה הזמן לאפשר לבוגרים שעוזבים אותנו להתרפק על כל חללי הגן, גם אלה שלא ניצלו אותם השנה. עבור הצעירימות, זו הזדמנות להכיר את חללי הבוגרים - בהם ישהו בשנה הבאה, וגם את חברות הצוות שטרם הכירו. בעצם אנחנו מתחילות כבר לחשוף אותם, כדי לצמצם את מידת השינוי בספטמבר ולהקל על הכניסה המחודשת לגן - הפעם מחלל הבוגרים. ועבור הבוגרים הממשיכים - הזדמנות להכיר קצת את הילדימות שיצטרפו אליהם לשכבה ממש בקרוב!

בסוף כל מעבר כזה ישבנו במעגל ענקי וחתכנו אבטיח ענקי שקיבלנו מסבא של רום, בעודנו מאזינים לשירים על אבטיחים :)

התחלנו בכך כבר השבוע, וזה היה ממש כיף ומרגש לראות! תוכלו כמובן לראות בעצמכם בתמונות. נמשיך כך גם בשבוע הבא, ובינתיים, מותירות אתכם עם יתר העדכון.

 

## שכבת הצעירים

אחרי השבוע המרגש של מסיבת הסיום, בשבועיים האחרונים חזרנו קצת לשגרה שלנו, והתחלנו לסגור ולעטוף את פרוייקט החרקים שלנו. חזרנו על כמה מהפעילויות החביבות עלינו, והוספנו כמה שלא הספקנו בשבועות הקודמים. הילדימות כבר מחפשים בעצמם חרקים בחצר, ומספרים לנו בהתרגשות בכל פעם שהם נתקלים בחרק (ולעתים קצת בעצבים על איזה זבוב נודניק במיוחד).

איפה החרקים נמצאים? כמעט בכל מקום! יש לנו חרקים בבית, בחצר, בכיתה וגם בשירותים לפעמים אפשר למצוא איזו נמלה תועה או ג'וק סקרן. יש חרקים על עלים, על עצים, מתחת לאדמה, בתוך הקירות... לילדימות היו גם עוד רעיונות היכן אפשר למצוא חרקים "בחיפושית העצבנית יש הרבה חרקים!", ב"צרצר והנמלה!". פתחנו את הספרים החביבים עלינו בשבועות האחרונים, ואיתרנו גם בהם כמה שיותר חרקים. כשפתאום הציץ לנו מקק מהמסדרון, 2 ילדימות פרצו בשירה: "גברת ג'וקית, גברת ג'וקית!". ואנחנו התמוגגנו לראות כיצד הם הפנימו את השבועות האחרונים ונהנים יחד איתנו ממציאת חרקים בכל מקום.

**מכחולים**

בשבועות האחרונים בחצר אנחנו משתמשים הרבה במכחולי מים – אלו פשוט מכחולים עבים רגילים, ששיאם כבר עבר ואנחנו משתמשים בהם בשביל לצייר במים בחצר – על הדק או על הקיר, לראות איך נוצרים לנו במהרה קווים ועיגולים, ואיך השמש מוחקת אותם במהירות. השבוע שדרגנו את המשחק והשתמשנו במכחולים עם גואש וצבעי ידיים על המתקן השקוף שלנו. ראינו איך המכחול מורח את הצבע על המתקן, ותרגלנו את האחיזה שלנו במכחול.

**גדלים**

בכלל, לאט לאט אנחנו מתחילים לשדרג את הכישורים שלנו לקראת שנת הבוגרים. כמעט כל ילדי השכבה ממשיכים איתנו לשמחתנו בשנה הבאה, ויהפכו להיות הבוגרים של הגן! איך עוד אנחנו מתכוננים לתפקיד החשוב הזה? לאט לאט אנחנו מוסיפים עוד שכבות של עצמאות לילדימות. אם פעם היינו מלוות אותם ליווי צמוד לכל מקום, היום אנחנו כבר יודעות שאפשר לסמוך עליהם שילכו מהחצר לכיתה להניח את התיק, ואנחנו מתבוננות מהם מרחוק, נכונות לעזור במקרה הצורך, אבל גאות בכך שזה כמעט ולא נדרש. אם נאמר להם: לכו לחוה בכיתה הוורודה, הם יצליחו להגיע בעצמם.

בשבועות האחרונים התחלנו גם להתארח בשכבת הבוגרים – חלק מהילדימות מבקשים ללכת לבלות שם עצמאית. אחרים מעדיפים להגיע בקבוצה קטנה, ולפעמים אנחנו פשוט משתלטים על חלל פנוי כדי להתרגל לחללים שיהיו שלנו בשנה הבאה. בינתיים השיח שלנו מתמקד בדברים שאנחנו יודעים יותר ויותר לעשות, שהם מה שהופכים אותנו לבוגרים יותר. כלומר, השיח שלנו הוא פחות שאנחנו עוברים לבוגרים, אלא בכמה הילדימות נהיים בוגרים. יהיה עוד זמן לדבר על השינויים, יש לנו עוד חודש וחצי, שזה נצח בעולם הילדימות!

בשבוע הבא נמשיך לפתח את הכישורים שלנו, ליהנות מהקיץ ואחד מהשנייה :)

**שבת שלום ומנוחה,**

**צוות שכבת הצעירים**

**חוה, עדי, בר, מיכל, לימור, רוני ותמר**



## שכבת הבוגרים

**פרידה מהחרקים**

השבוע סיימנו לסכם את מסיבת הסיום שלנו. הילדימות שיתפו אותנו בתחנות שאהבו במיוחד… רמז- היה שם כדור, חומר מגעיל וארטיק😝

הם שיתפו כמה כיף היה לטייל בשכונה, לפגוש חברימות ולעשות פעילויות של הגן אבל מחוץ לגן. אנו התרגשנו מאוד מהשיח הפורה והמלא בחקר ועניין, וגילינו שכך נראים ילדימות שהפרויקט היה מדויק להם/ן.  

התחנות שנבחרו במסיבה עבדו על כל הנקודות שהיה חשוב לנו להעביר לילדימות מחיי החרקים. למשל: עבודת צוות - צירוף מילים שכל ילד/ה בשכבת הצעירים כבר מכיר/ה… בדקנו מה יעיל יותר: לעבוד כצוות או לבד?

להתגבר על קושי תחושתי, טעם, מאמץ פיזי… הילדימות יודעים היטב שכשהם צריכים עזרה אנו תמיד נהיה שם - כל מה שהם צריכים לעשות זה להתחיל ולנסות לעזור לעצמם/ן קודם. מאכל שאני לא מכירה לפני שאשלול אני אטעם קצת ואז אוכל לומר טעים או לא. חומרים שונים לפעמים קשה לגשת אליהם, אך כשאנו עושות את הצעד אנו מצליחות לנטרל חששות וקשיים. 

העברת צוף - תרגלנו בלי הפסקה את הדרך היעילה ביותר להעביר מים מכלי אחד לשני בעזרת ספוג. איך נאחוז אותו. כמה עוצמה נפעיל? מה קורה כשאני מחזיקה את הספוג בתוך קערה שיצרתי מכפות הידיים שלי או שאאחוז אותו מהקצה? 

**תחושות מבלבלות** 

הילדימות בתקופה קצת מוזרה. הם מרגישים את החופש הקרב ובא ויודעים שהולך להיות שינוי מאוד משמעותי בשבילם/ן. התפקיד שלנו עכשיו זה לחבק לתמוך להכיל ולתת להם לפרוק חששות וקושי. 

בשלב זה יש תחושה של ביניים ומעין ריחוק טבעי מהגן - הילדימות כבר מכינים את עצמם לפרידה. בשבועיים הקרובים אנו פשוט נהיה יחד. ניגע בחומרים שאנו הכי אוהבים, סיפורים, שירים ריקודים והמון זמן של משחק משותף. 

בבית נסו לא ללחוץ על שיח למעבר - זה מבלבל. המתינו לשיתוף, מצד הילדימות, לשאלות שלהם ואת השיח על המעבר התחילו ברגע שניפרד.

**Gaby's Corner**

This week was all about FRUIT! With the heat we couldn’t help but enjoy some cold treats. Our favorite is WATERMELON. What makes the watermelon so SWEET? SUGAR! We cooled down in the yard sitting under our “rain” as [WATERMELON SUGAR HIGH](https://youtu.be/7-x3uD5z1bQ) by Harry Styles played. 
What other fruits do you know? We remember some from our song [FRUITSALAD ](https://youtu.be/LYYGD56CxTw)by the wiggles  like BANANA and APPLES. What other fruits do you like to eat?
Shachar :PINEAPPLE!
Shaked: CHERRYS!
Imri: STRAWBERRY!

Wish you a cool sweet weekend with your favorite treats!

בראשון נחכה לכם בגן - לא לשכוח סדינים נקיים ובקבוקים מלאים! 

**שבת מנוחה,**

**כל צוות שכבת הבוגרים: אורטל, מייקי, גבי, רוני ושגיא**