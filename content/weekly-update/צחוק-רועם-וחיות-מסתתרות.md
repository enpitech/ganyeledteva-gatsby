---
title: צחוק רועם וחיות מסתתרות
date: 2022-03-04T07:25:46.233Z
---
**היי הורימות,**

לפני שנעבור לעדכון, כמה הודעות קצרות:

1. **פורים קרב ובא!**

**שימו לב: חופש פורים יתקיים בימים חמישי ושישי ה-17-18 במרץ.**

**חגיגת פורים בגן תתקיים ביום רביעי ה-16.3**, שעות הפעילות ביום זה רגילות כמעט לחלוטין - אנחנו מאפשרות קצת יותר גמישות בשעות ההגעה כדי לאפשר לכם להתארגן ולהתחפש בנחת, ולכן:

**שכבת הצעירים** - יכולים להגיע ביום זה עד השעה 9:00 (ילדימות רגישים, מומלץ להגיע מוקדם בכל זאת!) 

**שכבת הבוגרים** - יכולים להגיע ביום זה עד השעה 9:30 

דגשים לקראת יום זה: 

* ממש ממליצים לכם להצטלם בבית או בדרך. כשמגיעים לגן הילדימות מוצפיים וזה פחות זורם להם. תוכלו גם להצטלם מחוץ לגן, אך לצערנו הורים לא יוכלו להיכנס. 
* אנחנו כמובן מצלמות מלא ביום הזה, נשתדל מאוד לצלם את כולם והרבה. 
* ילד/ה שלא רוצים להתחפש, לא להתבאס, תביאו את התחפושת בתיק, לפעמים הילדימות מבקשים להתחפש כשרואים את כל החברימות. 
* ממליצים לבחור בתחפושות קלות ונוחות 
* הגן לא יוכל לשמור על האביזרים שתשלחו עם התחפושות, ממליצים להמנע. 
* לא לשכוח להביא 2 סטים של בגדי החלפה בתיק ! 

 

2. **אירועים קהילתיים** 

* **יריד אביב שאמור היה להתקיים ב1.4.22**: נכון לעכשיו האירוע לא יתקיים כי הוא אירוע המוני. אנחנו עוד חושבים על אלטרנטיבה אחרת.
* **טיול משפחות**: התאריך נדחה בתקווה שנהיה בתקופה רגועה יותר מבחינת קורונה ל-3.6.22.  הוחלט לשנות לקונספט של יום אחד בגלל מצב הקורונה הרגיש, השבוע ישלח מייל קול קורא. חשוב לציין , את הטיול מארגנים הורי הגן. 

3. **בגדי החלפה בתיק**: חשוב לא לשכוח להשאיר בגדי החלפה בתיקים ! לא לשכוח גם גרביים. בימי גשם לשלוח את הילדימות עם נעליים מתאימות לגשם/נעליים להחלפה. 

 

**שבת של מנוחה !**

**צוות גן ילדי הטבע הדמוקרטי**

 

## שכבת הצעירים

השבוע המשכנו להתבונן בפנים שלנו ולעשות הרבה פרצופים זה לזו. הכי אנחנו אוהבים פרצופים מצחיקים! לפעמים הפרצוף שלנו כל כך מצחיק שחברה אחת פורצת בצחוק, ולאט לאט כל הכיתה צוחקת! גילינו שגם אם אנחנו מתחילים לצחוק "בכאילו", זה כל כך מצחיק שמהר מאוד כולם צוחקים באמת. מעגלי הצחוק שלנו מהנים ורועמים, הם עושים לכולם מצב רוח טוב ומאפשרים לנו לפרוק אנרגיה בצורה מהנה גם בתוך הכיתה!

חשבנו שבעזרת הפרצופים שאנחנו עושים אנחנו מספרים לחברימות שלנו גם מה אנחנו מרגישים. כך אם נתבונן בפרצוף של חברימות, נוכל לראות אם הם כועסים למשל. ואם אני מלטפת חברה והיא עושה פרצוף קצת עצוב, אני יכולה להבין שאולי עכשיו היא לא רוצה שאגע בה.

**באמצע הפרצוף**

דיברנו השבוע הרבה על החלקים של הפרצוף שלנו והתפקידים שלהם: יש לנו עיניים שרואות ולפעמים בוכות. האוזניים שלנו שומעות, האף מריח ולעתים מנוזל. והפה? הוא עושה המון פעולות! מדבר, צוחק, שר, משתעל, אוכל, שותה, מוצץ… ומה התפקיד של הסנטר? בעיקר להתלכלך… שרנו את [הפנים שלי](https://youtu.be/Q6heSiMYiqg), והתבוננו זה בזה למצוא את האף באמצע הפרצוף.

בארוחת הצהריים, שמנו לב שגם הכף שלנו היא מראה - אבל מראה ממש מצחיקה! בצד אחד שלה, אני יכולה לראות את עצמי, אבל הפוכה, עומדת על הראש! בצד השני אני בכיוון הרגיל, עם רגליים על הרצפה, אבל אני נראית הרבה יותר עגלגלה וקצרה. התבוננו בכפות שלנו, הפכנו אותן מצד לצד, וזה ממש הצחיק אותנו!

למדנו גם שיר חדש ממש מצחיק: [קיפוד על הזקן](https://www.youtube.com/watch?v=BtjUrFvVZCs)! הילדימות כבר מבינים מה מצחיק בשיר השטויות הזה ונהנים לנסות לעמוד בקצב שלו ולסמן את התנועות.

**מיץ פטל**

השבוע קראנו בכיתה את מיץ פטל מאת חיה שנהב, סיפור אהוב שנתן לנו רעיון למשחק בחצר - מחבואים! כמו שהג'ירפה והאריה מסתתרים כך שלא יראו אותם, גם אנחנו ניסינו למצוא מחבואים בחצר, ולחפש זו את זה. איפה אפשר להתחבא? אולי בתוך בית ההוביט? בתוך ארגז? מתחת לשולחן! החברימות מאוד נהנינו להתחבא, למצוא ולהימצא!

**בשבוע הבא נמשיך בהכנות שלנו לפורים,**

**בינתיים מאחלות סופ"ש של כיופים, ומחכות לכם ביום ראשון - לא לשכוח סדינים נקיים ובקבוקים מלאים!**

**צוות שכבת הצעירים: חוה, עדי, בר, שיר, רותם ומיכל**

## שכבת הבוגרים

בשבוע שעבר התנסינו ביצירת פרצופים שונים, צחקנו בקול, גילינו שמילים יכולות להפוך לחרוזים ושהדמיון שלנו מוביל אותנו לאן שאנו רק רוצים/ות. השבוע המשכנו לפתח את השטוזים שלנו, הילדימות כבר ממש טובים בלהמציא שטויות חדשות!

**תחפושות והסוואה**

פורים ממש מעבר לפינה, ומה כל כך מיוחד בחג הזה? התחפושות כמובן!\
שאלנו: מהי תחפושת? תלבושת של דמות אהובה, או מסיכה צבעונית שמסתירה את הפנים, לעיתים גם שרביט, גלימה או כובע שברגע אחד הופכים אותנו למשהו אחר :)

האם רק בני ובנות אדם מתחפשים? השבוע גילינו שגם החיות בטבע מתחפשות. 

ולמה חיות צריכות להתחפש? הכרנו את המילה הסוואה - למדנו שיש חיות היכולות לשנות את צבען בהתאם למקום בו הן נמצאות. כמו זיקית, כשהיא מטפסת על גזע העץ היא תהפוך לחומה, וכשהיא תטפס על עלה היא תהפוך ירוקה. זה נראה ממש כמו קסם! שמנו לב גם למקלונים שיש לנו בכיתה, הם תואמים לסביבה בה הם חיים - הם מחופשים למקל כל הזמן, ומתחבאים ממש לנגד עינינו.

**דרך הסיפורים**

השבוע העמקנו בסיפור מיץ פטל מאת חיה שנהב. החיות בחורשה רצו גלות איזה חיה הוא מיץ פטל, לכן הם חיפשו לעצמם מסתור שיתאים למימדי הגוף שלהם. כך למדנו יחד שלא כולנו דומים: יש כאלה גבוהים, יש כאלה נמוכים,  חלקנו רחבים כמו האריה וחלקנו רזים ודקיקים כמו הג׳ירפה. ולכן כל אחד צריך למצוא מקום מסתור שמתאים לו.ה. בנוסף, בסוף הסיפור גילינו את זהותו של מיץ פטל - ארנב! 

בנפרד, המחשנו את הסיפור "זה לא ארגז" מאת אנטואנט פורטיס. אם זה לא ארגז, אז מה זה? סיפור שכולו שיח בין המציאות לדמיון - וכמו שאתם יודעים אנחנו ממש נהנים להשתעשע במחשבה ולהמציא אינסוף אפשרויות לארגז אחד רגיל. 

לא רק אנשים, חיות וארגזים יכולים להתחפש: השבוע הבצק שלנו התחפש! לרוב את הבצק שלנו אנחנו מותירות בצבעו הטבעי - שמתחיל לבן ולאט לאט אחרי שהרבה ידיים משחקות בו קצת נהיה יותר אפרפר. השבוע הכנסנו טיפות צבע לכיתה וצבענו את הבצק שלנו - מיד הבצק לבש צבעים שמחים יותר שגירו את הדמיון לכיוונים חדשים.

**מפגש אנגלית**

השבוע בצהובים עשינו מפגש אנגלית! במשך חצי שעה, דיברנו רק באנגלית: הסיפורים והשירים שלנו היו באנגלית, ואפילו ההוראות במפגש היו באנגלית. קראנו את הספר הקלאסי One Fish Two Fish מאת דוקטור סוס, נהנינו להקשיב לחריזה והתבוננו בציורים הצבעוניים תוך שאנחנו מנסים להבין מה נאמר. זהו ספר שסוקר המון מילים בסיסיות באנגלית, כמו מספרים, צבעים וחיות. את שמות החיות גם תרגלנו בעזרת בובות החיות בכיתתנו. נהנינו לספור באנגלית, ושרנו באנגלית גם על [הגוף שלנו](https://youtu.be/h4eueDYPTIg), מה שמתחבר לשיח שלנו על הפנים שלנו.

עוד כמה משירי המפגש החדשים שלנו - מוזמנים לנסות גם בבית, הילדימות מאוד נהנים מהם!

[A morning song](<https://youtu.be/CuI_p7a9VGs>)

[I'm bringing home a baby bumblebee](<https://youtu.be/E5pyXANcsns>)

[Tooty Ta](https://youtu.be/ea4TVg0_8Dk)

 

**מחכות לשבוע חדש אתכם, עם בקבוקים מלאים וסדינים רעננים!**

**מאחלות לכם סופשבוע צבעוני במיוחד,** 

**מכל צוות שכבת הבוגרים: אורטל, גבי, נופר, הילה, רוני, תמר ושגיא**