---
title: לוחמות ולוחמי האש בגן
date: 2022-05-20T07:56:47.803Z
---
**שבת שלום לכל משפחות הגן,** 

 

1. **טיול משפחות**: איזה כיף לראות שאתם מתארגנים לטיול! הטיול יתקיים ב-3.6, למי שטרם נרשמו - מומלץ מאוד להגיע! בשנים שבהן התקיים הטיול כולם נהנו מאוד, זו הזדמנות להכיר את קהילת הגן. נפתחה קבוצת הורים לתיאומים ועדכונים, מי שטרם הצטרפו, זה הזמן :)
2. **יריד אביב**: לצערנו השנה לא נצליח להרים את הארוע הקהילתי המסורתי שלנו. מקווים שבשנה הבאה יהיו לנו פחות התקלות קורונה וכדומה, ונוכל כולנו להתגייס לכך.
3. **פורום הורים**: פורום הורים בנושא PBL יתקיים ב-30.5.22, יום שני, ב-20:00 בזום. מהו בכלל PBL? Project Based Learning (או Problem Based Learning) היא גישה שאנחנו מאוד אוהבות בגן, כי היא נותנת מקום לסקרנות הטבעית של הילדימות וללמידה מסועפת. כמובן שנסביר בפירוט מה זה אומר בפורום. מסמך הרשמה ולינק לזום יישלחו כמה ימים לפני המועד. ממליצות מאוד להגיע, זו הזדמנות לקבל הצצה לדרך שבה אנחנו בונות את פרוייקט סוף השנה ומסיבת הסיום.
4. **כניסה לגן**: לגן הילדימות נכנסים ללא אוכל מהבית וללא משחקים מהבית. 

למה בעצם?  כמו לכל דבר בגן שלנו יש מאחורי הבחירה רציונאל:  בגן כולנו אוכלים את אותו אוכל וחולקים את אותם משחקים. אכלתם כריך בדרך? אין בעיה, הצבנו לכם ארגזים צבעוניים לישיבה בחוץ ולסיום הכריך בנחת. יש לנו בגן מגוון צרכים והגבלות באכילה, אלרגיות וכו׳ ולכן חשוב לנו לשמור על מרחב סטרילי בהקשר זה. 

ומה לגבי המשחקים? בגן שלנו יש כלל אחיד - המשחקים בגן שייכים לכולם. מאחר והכלל אחיד קל לנו לעבוד איתו וליצור דינמיקות של תיווך כשהכללים בהירים. ברגע שילד/ה מגיעים לגן עם משחק מהבית הם מייצרים אזור אפור של כללים: לשתף או לא? לחברימות מותר לקחת לי או לא? זה גם מייצר לרוב סטרס אצל הילד/ה שהמשחק לא ילך לאיבוד או שאף אחד לא יגע בו. כאן בגן אנחנו שומרים על סביבה נקייה, קל יותר לילד/ה להפרד מהמשחק בגבול שבין הכניסה לגן, מאשר בתוך הגן (העולמות כבר התערבבו).  את המשחק אפשר לתת לאבא ואמא לשמור ולהביא איתם בסוף היום, או להכניס לתיק. 

5. **עדכוני צוות**: למרות שכל הצוות ממשיך איתנו, אנחנו מגייסים כוכבים חדשים ולכן אתם עשויים לראות מתלמדים בגן. חשוב לציין, המתלמדים עוברים תהליך גיוס מאוד קפדני לפני שהם מגיעים למרחב שלנו. הכללים ברורים- הם אינם נשארים עם הילדימות לבד בשום שלב (וכמובן שלא מחליפים חיתולים או עושים פרידות בוקר) אלא רק לאחר שהתקבלו רשמית ועברו תקופת חפיפה מסודרת (לפחות שבוע, תלוי בנסיון).

**שבת מנוחה מכל צוות גן ילדי הטבע הדמוקרטי**

 

## שכבת הצעירים

בשבוע שעבר דיברנו הרבה על מדורות, והשבוע המשכנו להעמיק את השיח על האש ותכונותיה, והפעם גם התחלנו להתמקד באיך אפשר לכבות אותה.

הילדימות כבר מדקלמים ממש מעצמם: 

**אש, אש, צריך להיזהר!**

כאשר הדלקנו את נרות יום ההולדת השבוע הם פתחו בדקלום, והשבוע, אחרי שכולנו כבר מכירים את המלים, הוספנו גם [מנגינה](https://www.youtube.com/watch?v=1brdy_Ci2jE). זוהי דרך שאנחנו מאוד אוהבים ללמוד שירים חדשים - קשה להתמקד במלים כשיש מוסיקה, ולכן אנחנו תמיד מתחילים בדקלום, ואחרי שהבנו את המלים, אנחנו מוסיפות גם את הנעימה.

אז איך ניזהר? לא להתקרב! אמרו הילדימות. ואיך נמנע מהאש להתפשט? את המדורה שלנו נדליק בזהירות, ומסביב לעצים שלה נציב אבנים, שישמרו על האש בפנים! ומה עושים כשנמאס לנו מהמדורה? האם פשוט נותיר אותה? לא! נוודא שהיא כבתה! אז איך מכבים אותה? כמו שעושים פוווו על הנר! אמרו הילדימות. ומה עוד מכבה אש? מים! נשפוך עליה מים.

בנינו לנו מדורה דמיונית בארגז החול שלנו - חפרנו בור בחול, מילאנו בקוביות צבעוניות, והכנו ליתר ביטחון דלי עם מים ליד, כדי שנוכל לכבות את האש כשנרצה. מדוע בארגז החול? כי גם חול עוזר לכבות מדורה!

ומה נשאר לנו אחרי המדורה! פחמים שחורים! הכנסנו לכיתה פחמים, נגענו בהם וראינו כיצד הידיים שלנו מושחרות במהרה. פרשנו דף ענקי על הרצפה, ובדקנו האם ניתן לצייר עליו בפחם: בוודאי! ראינו כיצד לחיצה חזקה מפוררת קצת את הפחם, ומריחה עדינה מאפשרת לנו קוים רחבים ובהירים יותר!

**משחק במים**

כל השיח על כיבוי שריפות עודד את לוחמי ולוחמות האש שלנו לשחק הרבה במים השבוע. אל מכחולי המים נוספו קצת פיילות מים עם סמרטוטים וסבון, והילדימות נהנו גם לטבול את הסמרטוטים במים, להרים אותם ולראות אותם מטפטפים, ולמדנו גם לסחוט אותם, לטפטף לתוך הפיילה בחזרה! מה אפשר לנקות בחצר שלנו? הרבה מאוד! הילדימות ניקו מכוניות, קוביות, קירות ואפילו את הדק! שמנו לב שכשמשפשים את הדק בסמרטוט, נוצר לנו גם ציור מים, ממש כמו עם המכחולים, רק בקו הרבה יותר עבה!

פינה נוספת שנפתחה בחצר שלנו היא פינת צבעי הידיים! השמש הקופחת חיסלה את הגידולים ב"חממה" שלנו, ואנחנו מצאנו לה שימוש חדש - שולחן שקוף נהדר למרוח עליו צבע! לקחנו אדום וצהוב, מרחנו אותם באמצעות האצבעות וכפות הידיים, הצבעים התערבבו והתערבבו - וכך נוצר לנו הצבע הכתום! בדקנו עוד שילובים של צבעים, נהנינו להימרח בצבעים הקרירים, ולבסוף לקחנו את הסמרטוטים שלנו, וניקינו אחרינו את כל שטח העבודה, וגם את הידיים והפנים!

בשבוע הבא נתחיל להתכונן לחגים הבאים שלנו - חג השוק הירושלמי, וחג הביכורים כמובן. ביום ראשון נחכה לכן - לא לשכוח בקבוקים מלאים וסדינים רעננים! 

**צוות שכבת הצעירים - חוה, מיכל, עדי, בר, נופר, רוני ואולגה**



## שכבת הבוגרים

לאחר ששבוע שעבר הכרנו את המדורה, הסכנות וההנאות לצידה, העמקנו השבוע והבנו למה בוחרים דווקא להדליק עץ חקרנו איזה מהחומרים הם דליקים- נשרפים ואיזה לא דליקים. וכמובן העמקנו בדרכים השונות לכבות את האש עם מים, חול, חוסר חמצן.

**ניסויים באש** 

ערכנו בחצר ניסוי שבו מיינו חומרים דליקים ולא דליקים. דיברנו על הצורך שלנו באוויר כדי להתקיים - של החיות, של הצמחים וגם של הלהבה! בכיתה ערכנו ניסוי עם להבה וחמצן. הדלקנו שני נרות, ואחד מהם כיסינו בכוס זכוכית גבוהה (לא דליקה). מה קרה? ראינו לאט לאט איך הלהבה דועכת עד כיבוי סופי.

התבוננו בעשן המיתמר לו ונעלם. בהמשך גילינו שזכוכית אינה דליקה, שנייר נשרף בקלות וכפית מנירוסטה מתחממת מאוד.

לכל פעילות קדם שיח על נהלי בטיחות: היכן איפה אני ממוקמת בחלל, קרוב מידי ללהבה? האם יש לנו ציוד לכיבוי אש? מים זמינים/חול/מטף? ולמי צריך להתקשר כשיש שריפה?

**לוחמי ולוחמות אש**

חקרנו את המקצוע השווה ביותר בקרב הילדימות בגן, וההתרגשות היתה גדולה. שאלנו: מה התפקיד של לוחמי/ות האש? איפה הם מכבים/ות שריפות? איך הם מגיעים/ות למקומות גבוהים?

חשבנו על ציוד המגן של לוחמי ולוחמות האש המגן עליהם מכוויות ושאיפת עשן… מסכה מיוחדת, בגדים עבים ולא דליקים…והכי חשוב - הם זהירים! 

**יום כדור הארץ הגיע בדיוק בזמן(:** 

מה עשן השריפות עושה לכדור שלנו? עם השנים מנהג המדורות נכנס לשיח הסביבתי. המודעות לכדור שלנו עולה ולכן בחרנו להכניס גם את הזווית הזו בעזרת שיח על שרפות ודרך הכיבוי שלהן. דיברנו על כמה קשה לנו לנשום כשיש עשן סמיך בסביבה כמה זה מלכלך את האוויר שכל מי שחי צריך. דיברנו על מה אנו יכולים/ות לעשות כדי לשמור על הכדור שלנו.

**בחצר - הכנת מדורות** 

אז מדורה אמיתית מסוכנת ופוגעת בכדור שלנו ובגוף שלנו, אבל מה עם מדורה בכאילו? על המחצלת בעזרת לגו צבעוני, קוביות עץ וחפצים שונים בנינו את המדורה שלנו.  סידרנו את הקוביות בעיגול כדי לשמור שהלהבות לא יצאו וניסינו להעמיד חפצים שונים במרכז שיראו כמו להבה… ישבנו סביב, שרנו את שיר האש וכמובן דיברנו, קראנו סיפור ואף נחנו.

את המדורה כיבינו בעזרת מים וחול… ועכשיו יש המון שאריות מפוחמות בצד… מה עושים עם זה - לאן לזרוק? לכיתה הגיעה שקית מלאה פחמים שחורים גושי עץ שנשרפו. הם נראים שונים אחד מהשני, הם מתפוררים וצובעים את הידיים והבגדים בשחור.. הכנסנו דף ענק ולבן לכיתה ובן רגע הוא היה מלא בסימנים של כפות ידיים ואצבעות… לאחר מכן הצטרפו עוד ציורים של עשן ומדורות. 

**Gaby's Corner**

This week with Lag Baomer around the corner, we started learning about FIRE TRUCKS with the help of [this song](https://youtu.be/EyDpcfhPbSw). Who drives the truck? FIRE FIGHTERS! What is their job? To put the fire out! Oh no! The fire is up high. How will we reach it? We will climb the LADDER. How will put it out? Spray the FIRE with WATER using the HOSE.

Now that we know how to sit and stand, the children are ready to learn some more directions that their bodies can move in. We used [this song](https://youtu.be/WsiRSWthV1k) to help us learn UP , DOWN and  TURN AROUND. We felt so silly moving so fast up and down-  we almost FELL over!

Until next time - 

**מחכות לכם ביום ראשון עם בקבוקים מלאים וסדינים נקיים -** 

**כל צוות שכבת הבוגרים: אורטל, גבי, הילה, רוני, תמר ושגיא**